কল করেছেন আজব রকম চণ্ডীদাসের খুড়ো -
সবাই শুনে সাবাস্ বলে পাড়ার ছেলে বুড়ো ।
খুড়োর যখন অল্প বয়স - বছর খানেক হবে -
উঠ্ল কেঁদে ' গুংগা ' বলে ভীষণ অট্টরবে ।
আর সবাই ' মামা ' ' গাগা ' আবোল তাবোল বকে ,
খুড়োর মুখে ' গুংগা ' শুনে চম্কে গেল লোকে ।
বল্লে সবাই , " এই ছেলেটা বাঁচলে পরে তবে ,
বুদ্ধি জোরে এ সংসারেতে একটা কিছু হবে । "
সেই খুড়ো আজ কল করেছেন আপন বুদ্ধি বলে ,
পাঁচ ঘণ্টার রাস্তা যাবে তিন ঘণ্টায় চলে ।
দেখে এলাম কলটি অতি সহজ এবং সোজা ,
ঘণ্টা পাঁচেক ঘাটলে পরে আপনি যাবে বোঝা ।
বল্ব কি আর কলের ফিকির , বলতে না পাই ভাষা ,
ঘাড়ের সঙ্গে যন্ত্র জুড়ে এক্কেবারে খাসা ।

সামনে তাহার খাদ্য ঝোলে যার যে রকম রুচি -
মণ্ডা মিঠাই চপ্ কাট্লেট্ খাজা কিংবা লুচি ।
মন বলে তায় ' খাব খাব , মুখ চলে তায় খেতে ,
মুখের সঙ্গে খাবার ছোটে পাল্লা দিয়ে মেতে ।
এমনি করে লোভের টানে খাবার পানে চেয়ে ,
উত্সাহেতে হুঁস্ রবে না চল্বে কেবল ধেয়ে ।
হেসে খেলে দুদশ যোজন চলবে বিনা ক্লেশে ,
খাবার গন্ধে পাগল হয়ে জিভের জলে ভেসে ।
সবাই বলে সমস্বরে ছেলে জোয়ান বুড়ো ,
অতুল কীর্তি রাখল ভবে চণ্ডীদাসের খুড়ো ।