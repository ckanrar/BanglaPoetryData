হাঁড়ি নিয়ে দাড়িমুখো কে যেন কে বৃদ্ধ ,
রোদে বসে চেটে খায় ভিজে কাঠ সিদ্ধ ।
মাথা নেড়ে গান করে গুন্ গুন্ সংগীত -
ভাব দেখে মনে হয় না জানি কি পণ্ডিত !

বিড়্ বিড়্ কি যে বকে নাহি তার অর্থ -
" আকাশেতে ঝুল ঝোলে , কাঠে তাই গর্ত । "
টেকো মাথা তেতে ওঠে গায়ে ছোটে ঘর্ম ,
রেগে বলে , " কেবা বোঝে এ সবের মর্ম ? "

আরে মোলো , গাধাগুলো একেবারে অন্ধ ,
বোঝেনাকো কোনো কিছু খালি করে দ্বন্দ্ব ।
কোন্ কাঠে কত রস জানে নাকো তত্ত্ব -
একাদশী রাতে কেন কাঠে হয় গর্ত ? "

আশে পাশে হিজি বিজি আঁকে কত অঙ্ক -
ফাটা কাঠ ফুটো কাঠ হিসাব অসংখ্য ;
কোন্ ফুটো খেতে ভাল , কোন্টা বা মন্দ ,
কোন্ কোন্ ফাটলের কি রকম গন্ধ ।

কাঠে কাঠে ঠুকে করে ঠকাঠক্ শব্দ ,
বলে , " জানি কোন্ কাঠ কিসে হয় জব্দ ।
কাঠকুটো ঘেঁটেঘুঁটে জানি আমি পষ্ট ,
এ কাঠের বজ্জাতি কিসে হয় নষ্ট ।

কোন্ কাঠ পোষ মানে , কোন্ কাঠ শান্ত ,
কোন্ কাঠ টিম্টিমে , কোন্টা বা জ্যান্ত ।
কোন্ কাঠে জ্ঞান নাই মিথ্যা কি সত্য ,
আমি জানি কোন্ কাঠে কেন থাকে গর্ত । "