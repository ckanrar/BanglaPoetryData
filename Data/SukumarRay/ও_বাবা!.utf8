পড়তে বসে মুখের কাছে কাগজখানি থুয়ে
রমেশ ভায়া ঘুমোয় পড়ে আরাম করে শুয়ে ।
শুনছ নাকি ঘডর ঘড়র নাক ডাকার ধূম ?
সখ যে বড় বেজায় দেখি - দিনের বেলায় ঘুম !

বাতাস পোরা এই যে থলি দেখ্ছ আমার হাতে ,
দুড়ম করে পিট্লে পরে শব্দ হবে তাতে ।
রমেশ ভায়া আঁত্কে উঠে পড়্বে কুপোকাত্
লাগাও তবে - ধূমধারাক্কা ! ক্যাবাত্ ! ক্যাবাত্ !

ও বাবারে ! এ কেরে ভাই ! মারবে নাকি চাঁটি ?
আমি ভাবছি রমেশ বুঝি ! সব করেছে মাটি !
আবার দেখ চোখ পাকিয়ে আস্ছে আমায় তেড়ে -
আর কেন ভাই ? দৌড়ে পালাই , প্রাণের আশা ছেড়ে !