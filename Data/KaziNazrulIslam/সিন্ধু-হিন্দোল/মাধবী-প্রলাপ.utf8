আজ লালসা - আলস - মদে বিবশা রতি
শুয়ে অপরাজিতায় ধনি স্মরিছে পতি ।
তার নিধুবন - উন্মন
ঠোঁটে কাঁপে চুম্বন ,
বুকে পীন যৌবন
উঠিছে ফুঁড়ি ,
মুখে কাম - কন্ঠক ব্রণ মহুয়া - কুঁড়ি !

করে বসন্ত বনভূমি সুরত কেলি ,
পাশে কাম - যাতনায় কাঁপে মালতী বেলি !
ঝুরে আলু - থালু কামিনী
জেগে সারা যামিনী ,
মল্লিকা ভামিনী
অভিমানে ভার ,
কলি না ছুঁতেই ফেটে পড়ে কাঁটালি চাঁপার !

ছি ছি বেহায়া কী সাঁওতালি মহুয়া ছুঁড়ি ,
লাজে আঁখি নিচু করে থাকে সোঁদাল - কুঁড়ি !
পাশে লাজ - বাস বিসরি
জামরুলি কিশোরী
শাখা - দোলে কি করি
খায় হিন্দোল ।
হল ঘাম - ভাঙা লাজে কাম - রাঙার কপোল !

বাঁকা পলাশ - মুকুলে কার আনত আঁখি ?
ওগো রাঙা - বউ বনবধূ রাগিল না কি ?
তার আঁখে হানি কুঙ্কুম
ভাঙিল কি কাঁচা ঘুম ?
চুমু খেয়ে বেমালুম
পালাল কি চোর ?
রাগে অনুরাগে রাঙা হল আঁখি বন - বউর !
ওগো নার্গিসফুলি বনবালা - নয়নায়
ও কে সুরমা মাখায় নীল ভোমরা পাখায় !
কালো কোয়েলার রূপে ওকি
উড়িয়া বেড়ায় সখী
কামিনী - কাজল আঁখি
কেঁদে বিষাদে ?
কার শীর্ণ কপোল কাঁদে অস্ত - চাঁদে !

সখী মদনের বাণ - হানা শব্দ শুনিস
ওই বিষ - মাখা মিশকালো দোয়েলের শিস !
দেখ দুই আঁখি ঝাঁপিয়া
কেঁদে ওঠে পাপিয়া -
' চোখ গেল হা প্রিয়া '
চোখে খেয়ে শর ।
কাঁদে ঘুঘুর পাখায় বন বিরহ - কাতর !

ঝরে ঝরঝর মরমর বিদায় - পাতা ,
ওকি বিরহিণী বনানীর ছিন্ন খাতা ?
ওকি বসন্তে স্মরি স্মরি
সারাটি বছর ধরি
শত অনুযোগ করি
লিখিয়া কত
আজ লজ্জায় ছিঁড়ে ফেলে লিপি সে যত !
আসে ঋতুরাজ , ওড়ে পাতা জয়ধ্বজা ;
হল অশোক শিমুলে বন - পুষ্প রজা ।
তার পাংশু চীনাংশুক
হল রাঙা কিংশুক ,
উত্সুক উন্মুখ
যৌবন তার
যাচে লুন্ঠন - নির্মম দস্যু তাতার !

ওড়ে পিয়াল - কুসুম - ঝরা পরাগ কোমল
ওকি বসন্ত বনভূমি - রতি - পরিমল ?
ওকি কপোলে কপোল ঘষা
ওড়ে চন্দন খসা ?
বনানী কি করে গোঁসা
ছোঁড়ে ফুল - ধুল ?
ওকি এলায়েছে এলো - খোঁপা সোঁদা - মাখা চুল ?

নাচে দুলে দুলে তরুতলে ছায়া - শবরী ,
দোলে নিতম্ব - তটে লটপট কবরী !
দেয় করতালি তালীবন ,
গাহে বায়ু শন শন ,
বনবধূ উচাটন
মদন - পীড়ায় ,
তার কামনার হরষণে ডালিম ডাঁশায় !
নভ অলিন্দে বালেন্দু উদিল কি সই ?
ও যে পলাশ - মুকুল , নব শশিকলা কই ?
ও যে চির বালা ত্রয়োদশী
বিবস্ত্রা উর্বশী ,
নখ - ক্ষত ওই শশী
নভ - উরসে ।
ওকি তারকা না চুমো - চিন আছে মুরছে ?

দূরে সাদা মেঘ ভেসে যায় - শ্বেত সারসী ,
ওকি পরিদের তরি অপ্সরি - আরশি ?
ওকি পাইয়া পীড়ন - জ্বালা
তপ্ত উরসে বালা
শ্বেতচন্দন লালা
করিছে লেপন ?
ওকি পবন খসায় কার নীবি - বন্ধন ?

হেথা পুষ্পধনু লেখে লিপি রতিরে
হল লেখনি তাহার লিচু - মুকুল চিরে !
লেখে চম্পা কলির পাতে ,
ভোমরা আখর তাতে ,
দখিনা হাওয়ার হাতে
দিল সে লেখা ।
হেথা ' ইউসোফ ' কাঁদে , হোথা কাঁদে ' জুলেখা !