দ্বারে বাজে ঝঞ্ঝার জিঞ্জির ,
খোলো দ্বার ওঠো ওঠো বীর !
নিদাঘের রৌদ্র খর কন্ঠে শোনে প্রদীপ্ত আহ্বান -
জয় অভিনব যৌবন - অভিযান !

শ্রান্ত গত বরষের বিশীর্ণ শর্বরী
স্থলিত মন্থর পদে দূরে যায় সরি
বিরাটের চক্রনেমিতলে ।
চম্পমালা দোলাইয়া গলে
আলোক - তাঞ্জামে আসে অভিযান - রথী ,
ঘুম - জাগা বিহগের কন্ঠে কন্ঠে আনন্দ - আরতি
ভেসে চলে খেয়া - সম দিকে দিকে আজি ।
বজ্রাঘাতে ঘন ঘন আকাশ - কাঁসর ওঠে বাজি ।

মরমর - মঞ্জীর - পায়ে মাতে ঘূর্ণি - নটী
বিশুষ্ক পল্লব - নৃত্যে , ডগমগ পড়িছে উছটি
অসহ আনন্দ - মদে !
সুন্দর আসিছে পিছে অবগাহি বেদনার জবা - রক্ত হ্রদে ।
ওড়ে তার ধূলি - রাঙা গৈরিক পতাকা
বৈশাখের বাম করে ! ক্ষত - চিহ্ন আঁকা
নিখিল পীড়িত মুখে মুখচ্ছবি তার ।
একী রূপ হেরি তব বেদনার মুকুরে আমার
অপরূপ ! ওগো অভিনব !
কত অশ্রু জমাইয়া কত দিনে গড়েছ এ তরবারি তব ?
সাঁতরিয়া কত অশ্রুজল ,
হে রক্ত - দেবতা মোর , পেলে আজি স্থল ?
কোন সে বেদনা - পানি বাণী অশ্রুমতী
করিতেছে তোমার আরতি ?
মন্দির - বেদির শ্বেত প্রস্তরের আস্তরণ তলে
এলায়িত কুন্তলা কে স্খলিত অঞ্চলে
ছিন্নপর্ণা স্থলপদ্ম - প্রায়
প্রাণহীন দেবতার চরণে লুটায় ?
জানি , তারই স - বেদন আবেদনখানি
খড়্গ হয়ে ঝলে তব করে , শস্ত্রপাণি !
মরণ - উত্সবে রণে ক্রন্দন - বাসরে
নিখিল - ক্রন্দসী , বীর , তব স্তব করে !
বধূ তব নিখিলের প্রাণ
বিদায় - গোধূলি - লগ্নে মৃত্যু - মঞ্চে করে মাল্য দান !

হে সুন্দর , মোরা তব দূর যাত্রাপথ
করিতেছি সহজ সরল , রচিতেছি তব ভবিষ্যত্ !
সতেজ তরুণ কন্ঠে তব আগমনি
গাহিতেছি রাত্রিদিন , দৃপ্ত জয়ধ্বনি
ঘোষিতেছে আমাদের বাণী বজ্র - ঘোষ !
বুকে বুকে জ্বালিতেছি বহ্নি - অসন্তোষ ।
আশার মশাল জ্বালি আলোকিয়া চলেছি আঁধার
অগ্রদূত নিশান - বরদার !
অতন্দ্রিত নিশীথ - প্রহরী - হাঁকিতেছি প্রহরে প্রহরে ,
যৌবনের অভিযান - সেনাদল , ওরে ,
ওঠ তোরা করি ত্বরা !
তিমিরাবরণ খোলো , ছুঁড়ে ফেলো স্বপন - পসরা !
ওঠো ওঠো বীর ,
দ্বারে বাজে ঝঞ্ঝার জিঞ্জির !
বিপ্লব - দেবতা ওই শিয়রে তোমার
দাঁড়ায়েছ আসিয়া আবার !
বারে বারে এসেছে দেবতা
যুগান্তের এনেছে বারতা ।
বারে বারে করাঘাত করি
দ্বারে দ্বারে হেঁকেছি প্রহরী
নিদ্রাহীন রাত্রিদিন ,
আঘাতে ছিঁড়েছে তন্ত্রী , ভাঙিয়াছে বীণ ;
জাগিসনি তোরা ,
ফিরে গেছে দেবতা সুন্দর , এসেছে কুত্সিত মৃত্যু জরা ।

এবার দুয়ার ভাঙি শিয়রে দেবতা যদি
আসিয়াছে পারাইয়া গিরি দরি সিন্ধু নদ নদী ,
ওরে চির - সুন্দরের পূজারির দল ,
এবার এ লগ্ন যেন না হয় বিফল !
বারে বারে করিয়াছি যারে অপমান ,
মন্দির - প্রদীপ যারে বারে বারে করেছি নির্বাণ ,
বরণ করিতে হবে তারে ।
পলে পলে বিলাইয়া মোরা আপনারে
যে আত্মদানের ডালা রেখেছি সাজায়ে
তাই দান দিব রক্ত - দেবতার পায়ে !
এবার পরান খুলে এ দর্প করিতে যেন পারি ,
জিতি আর হারি ,
ধরিয়াছি তোমার পতাকা - শুনিয়াছি তোমার আদেশ ,
আত্মবলি দিয়া দিয়া আপনারে করেছি নিঃশেষ !
দাঁড়ায়েছি আসি তব পাশ
শিরে ধরি অনির্বাণ জ্যোতিষ্কের উলঙ্গ আকাশ !
বাহিরের রাজপথ বাহি ,
হে সারথি , চলিয়াছি তব রথ চাহি !
আলোক - কিরণ
করিয়াছি পান মোরা পুরিয়া নয়ন ! -
সুপ্তরাতে গুপ্তপথ বাহি ,
আসিয়াছে অসুন্দর শত্রুর সিপাহি ,
অকস্মাত্
পিছে হতে করেছে আঘাত ।
মসিময় করিয়াছে তব রশ্মিপথ ,
নিন্দার প্রস্তর হানি রচেছে পর্বত ,
পথে পথে খুঁড়িয়াছে মিথ্যার পরিখা ,
চোখে - মুখে লিখিয়াছের ভন্ডামির নীতিবাণী লিখা ,
দলে দলে করিয়াছে রিরংসার উলঙ্গ চিত্কার ,
ফুঁ দিয়া নিবাতে গেছে , হে ভাস্কর , প্রদীপ তোমার !

হে সুন্দর , মোরা শুধু তব অনুরাগে
কোনো দিকে দেখি নাই , চলিয়াছি আগে
লঙ্ঘি বাধা , লঙ্ঘিয়া নিষেধ ,
মানিনিকো কোরান পুরাণ শাস্ত্র , মানিনিকো বেদ !
নির্বেদ তোমার ডাকে শুধু চলিয়াছি ,
যখনই ডেকেছ তুমি , হাঁকিয়াছি : ' আছি , মোরা আছি ! '
ভরি তব শুভ্র শুচি ললাট - অঙ্গন
কলঙ্ক - তিলক - পঙ্ক করেছে লেপন ,
বারে বারে মুছিয়াছিল , প্রিয় ওগো প্রিয় ,
তোমার ললাট - পঙ্কে ম্লান হল আমাদের রক্ত - উত্তরীয় !

জাদুকর মিথ্যুকের সপ্তসিন্ধুনীর
কত দিনে হব পার , পাব শভ্র আনন্দের তীর ?
হে বিপ্লব - সেনাধিপ , হে রক্ত - দেবতা ,
কহো , কহো কথা !
শ্মশানের শিবা - মাঝে হে শিব সুন্দর
এসো এসো , দাও তব চরম নির্ভর !
দাও বল , দাও আশা , দাও তব পরম আশ্বাস ,
হিংসুকের বদ্ধদ্বার জতুগৃহে আনো অবকাশ !
অপগত হোক এ - সংশয় ,
দশদিকে দিগঙ্গনা গেয়ে যাক যৌবনের জয় !

অসুন্দর মিথ্যুকের হোক পরাজয় ,
এসো এসো আনন্দ - সুন্দর , জাগো জ্যোতির্ময় !

চৈত্র ,