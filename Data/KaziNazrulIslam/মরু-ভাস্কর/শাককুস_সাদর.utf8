এমনি করিয়া চরাইয়া মেষ , বংশী বাজায়ে গাহিয়া গান ,
খেলে শিশু নবি রাখালের রাজা মরুর সচল মরূদ্যান ।
চন্দ্র তারার ঝাড় লন্ঠন ঝুলানো গগন চাঁদোয়া - তল ,
নিম্নে তাহার ধরণির চাঁদ খেলিয়া বেড়ায় চল - চপল ।
ঘন কুঞ্চিত কালো কেশদাম কলঙ্ক শুধু এই চাঁদের ,
ঘুমালে এ চাঁদ কৃষ্ণা তিথি গো , জাগিলে শুক্লা তিথি গো ফের ।
চাঁদ কি আকাশে বংশী বাজায় , গ্রহ তারকারা শুনি সে রব
চরিয়া বেড়ায় মুক্ত আকাশে মেষ বৃষ রাশি রূপে গো সব ?
খেলিতে খেলিতে আনমনা চাঁদ হারাইয়া যায় দূর মেঘে
অন্ধকারের অঞ্চলতলে , আনমনে পুন ওঠে জেগে ।
খেলিতে খেলিতে সেদিন কোথায় হারাল বালক মোহাম্মদ
খুঁজিয়া বেড়ায় খেলার সাথিরা প্রান্তর বন গিরি ও নদ ।
কোথাও সে নাই ! খুঁজি সব ঠাঁই ফিরিয়া আসিল বালক দল ,
হালিমারে বলে , ' আমাদের রাজা হারাইয়া গেছে , দেখিবি চল ! '
কাঁদিয়া ছুটিল হালিমা , খুঁজিল প্রান্তর গিরি মরু কানন ,
রবিরে হারায়ে নিশীথিনী মাতা এমনই করিয়া খোঁজে গগন !
এমনই করিয়া সিন্ধু - জননী হারামণি তার খুঁজিয়া যায় -
কোটি তরঙ্গে ভাঙিয়া পড়িয়া ধূলির ধরায় বালুবেলায় ।
কত নাম ধরে ডাকিল হালিমা , ' ওরে জাদুমণি , সোনা মানিক !
ফিরে আয় , আয় , ও চাঁদ - মুখের হাসিতে আবার প্লাবিয়া দিক ।
পেটে ধরি নাই , ধরেছি তো বুকে , চোখে ধরা মোর মণি যে তুই
মোর বনভূমে আসিসনি ফুল , এসেছিলি পাখি এ বনভুঁই ! '
সহসা অদূরে চিরচেনা স্বরে শুনিরে ও কার মধুর ডাক ,
ওকে ও মধুচ্ছন্দা গায়ন - কন্ঠে উহার ওকী ও বাক ?
ও যেন শান্ত মরু - তপস্বী , ধেয়ানে উঠিছে কন্ঠে শ্লোক ,
শিশু - ভাস্কর - উহারই আশায় জাগিয়া উঠিছে সর্বলোক ।
হালিমা বক্ষে জড়ায়ে ধরিতে ভাঙিল যেন গো চমক তার ,
যেন অনন্ত জিজ্ঞাসা লয়ে খুলিল কমল - আঁখি বিথার ।
' একী এ কোথায় আসিয়াছি আমি ' - জিজ্ঞাসে শিশু সবিস্ময় ,
চুম্বিয়া মুখ হালিমা জননী , ' তোর মার বুকে ' কাঁদিয়া কয় ।
' ওরে ও পাগল , কী স্বপন - ঘোরে ছিলি নিমগ্ন বল রে বল ।
ওরে পথভোলা , কোন বেহেশ্ত - পথ ভুলে এলি করিয়া ছল ?
দেহ লয়ে আমি খুঁজেছি ধরণি , মনে খুঁজিয়াছি শত সে লোক ,
এমনই করিয়া , পলাতকা ওরে , এড়াতে হয় কি মায়ের চোখ ? '
এবার বালক মায়ের কন্ঠ জড়াইয়া বলে , ' জননী গো ,
কী জানি কে যেন নিতি মোরে ডাকে যেন সোনার মায়ামৃগ !
আজও সে ডাকিতে এড়ায়ে সবারে এসেছিনু ছুটি এ - মরুপথ ,
ছুটিতে ছুটিতে হারাইনু দিশা , ভুলিনু আমারে , মোর জগত্ ।
এই তরুতলে আসিতে আমার নয়ন ছাইয়া আসিল ঘুম ,
হেরিনু স্বপনে - কে যেন আসিয়া নয়নে আমার বুলায় চুম ।
আলোর অঙ্গ , আলোকের পাখা , জ্যোতির্দীপ্ত তনু তাহার ,
কহিল সে , ' আমি খুলিতে এসেছি তোমার হৃদয় - স্বর্গদ্বার ।
খোদার হাবিব - জ্যোতির অংশ ধরার ধূলির পাপ - ছোঁয়ায়
হয়েছ মলিন , খোদার আদেশে শুচি করে যাব পুন তোমায় ।
ঐশী বাণীর আমিই বাহক , আমি ফেরেশতা জিব্রাইল ,
বেহেশ্ত হতে আনিয়ছি পানি , ধুয়ে যাব তনু মন ও দিল্ ! '
এই বলি মোরে কহিল সালাম , সঙ্গিনী তার হুরির দল
গাহিতে লাগিল অপরূপ গান , ছিটাইল শিরে সুরভি জল ।
তারপর মোরে শোয়াইল ক্রোড়ে , বক্ষ চিরিয়া মোর হৃদয়
করিল বাহির ! হল না আমার কোনো যন্ত্রণা কোনো সে ভয় !
বাহির করিয়া হৃদয় আমার রাখিল সোনার রেকাবিতে ,
ফেলে দিল , ছিল যে কালো রক্ত হৃদয়ে জমাট মোর চিতে ।
ধুইল হৃদয় পবিত্র ' আব - জমজম ' দিয়ে জিব্রাইল ,
বলিল , ' আবার হল পবিত্র জ্যোতির্মহান তোমার দিল্ ।
এই মায়াবিনী ধরার স্পর্শে লেগে ছিল যাহা গ্লানি - কলুষ
যে কলুষ লেগে ধরার ঊর্ধ্বে উঠিতে পারে না এই মানুষ ,
পূত জমজম - পানি দিয়া তাহা ধুইয়া গেলাম - তাঁর আদেশ ,
তুমি বেহেশতি , তোমাতে ধরার রহিল না আর ম্লানিমা - লেশ ! '
সেলাই করিয়া দিল পুন মোর বক্ষে রাখিয়া ধৌত দিল্ ,
সালাম করিয়া ঊর্ধ্বে বিলীন হইল আলোক - জিব্রাইল ! '
বুঝিতে পারে না অর্থ ইহার - হালিমা কাঁদিয়া বুক ভাসায় ,
বলে ' কত শত জিন পরি আছে ওই পর্বতে ওই গুহায় ,
আর তোরে আমি আসিতে দিব না মেষ - চারণের এই মাঠে
কোনদিন তোরে ভুলাইয়া তারা লয়ে যাবে দূর মরু - বাটে । '
ছুটিয়া আসিল পড়শি আবালবৃদ্ধবনিতা ছেলেমেয়ে ,
বলে , ' আসেবের ' আসর হয়েছে উহার উপরে , দেখ চেয়ে !
অমন সোনার ছেলে , ওকি আর মানুষ , ও যে গো পথভোলা
কোকাফ্মুলুক পরিস্থানের পরিজাদা কোনো রূপওলা ! '
বিস্ময়াকুল নয়নে চাহিয়া খানিক কহিল মোহাম্মদ হাসি ,
' আম্মা গো ওরা কী বলিছে সব ? আমি যে তোরেই ভালোবাসি !
তুমি আম্মা ও আমি আহ্মদ , পায়নি তো মোরে জিন পরি ,
এসেছিল সেতো জিব্রাইল সে ফেরেশতা ! মাগো , হেসে মরি !
এই তো তোমার কোলে আছি বসে , দিওয়ানা কি আমি ? তুই মা বল !
আমারে পায়নি পরিতে , ওদেরে পাইয়াছে ভূতে তাই এ ছল ! '
হালিমা জড়ায়ে বক্ষে বালকে বলে , ' বাবা তুমি বলেছ ঠিক ! '
মনের শঙ্কা যায় নাকো তবু , বাহিরে দস্যু ঘরে মানিক ।
মনে পরে তার , সেদিনও ইহার জননী আমিনা এই কথাই
বলেছিল , ' কই খোকার আমার কোথাও তেমন আভাসও নাই !
দেখিছ না ওর চোখ মুখ কত তেজ - প্রদীপ্ত , তাই লোকে
যা - তা বলে ! আমি মানি না এসব , যদি দেখি ইহা নিজ চোখে ! '
জননীর মন অন্তর্যামী , সে তো করিবে না কখনও ভুল ,
দেখেনি তো এরা দুনিয়ায় কভু ফুটিবে এমন বেহেশ্ত - গুল !
বারে বারে চায় বালকের চোখে - ও যেন অতল সাগরজল ,
কত সে রত্ন মণিমাণিক্য পাওয়া যায় যেন খুঁজিলে তল ।
বক্ষে চাপিয়া চুমিয়া ললাট বলে , ' যদি হস বাদশা তুই
মনে পড়িবে এ হালিমা মায়েরে ? পড়িবে মনে এ পল্লি ভুঁই ? '
' মা গো মনে রবে । ' হাসিয়া বালক কহিল কন্ঠে জড়ায়ে মা - র ;
ভবিষ্যতের দফতরে লেখা রহিল সে কথা , ও বাণী যেন গো খোদ খোদার !