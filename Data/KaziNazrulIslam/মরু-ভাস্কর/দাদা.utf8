সব - কনিষ্ঠ পুত্র সে প্রিয় আবদুল্লার শোকে ,
সেদিন নিশীথে ঘুম নাকো মুত্তালিবের চোখে !
পঁচিশ বছর ছিল যে পুত্র আঁখির পুতলা হয়ে ,
বৃদ্ধ পিতারে রাখিয়া মৃত্যু তারেই গেল কি লয়ে !
হয়ে আঁখিজল ঝরে অবিরল পঁচিশ - বছরি স্মৃতি ,
সে স্মৃতির ব্যথা যতদিন যায় তত বাড়ে হায় নিতি !
বাহিরে ও ঘরে বক্ষে নয়নে অশ্রুতে তারে খোঁজে
সহসা বিধবা আমিনারে হেরি সভয়ে চক্ষু বোজে !
ওরে ও অভাগি , কে দিল ও বুকে ছড়ায়ে সাহারা - মরু ?
অসহায় লতা গড়াগড়ি যায় হারায়ে সহায় - তরু !
আঙনে বেড়ায় ও যেন রে হায় শোকের শুভ্রশিখা ,
রজনিগন্ধা বিধবা মেয়েরে লয়ে কাঁদে কাননিকা !
মন্থরগতি বেদনা - ভারতী আমিনা আঙনে চলে ,
হেরিতে সহসা মুত্তালিবের আঁধার চিত্ততলে
ঈষত্ আলোর জোনাকি চমকি যায় যেন ক্ষণে ক্ষণে ,
আবদুল্লার স্মৃতি রহিয়াছে ওই আমিনার সনে ।
আসিবে সুদিন আসিবে আবার , পুত্রে যে ছিল প্রাণ
পুত্র হইতে পৌত্রে আসিয়া হবে যে অধিষ্ঠান ।
দিন গোনে মনে মনে আর কয় , ' বাকি আর কত দিন ,
লইয়া অ - দেখা পিতার স্মৃতিরে আসিবি পিতৃহীন ! '

মুত্তালিবের আঁধার চিত্তে জ্বলেছে সহসা বাতি ,
সেদিন আসিবে যেন শেষ হলে আজিকার এই রাতি !
চোখে ঘুম নাই শূন্যে বৃথাই নয়ন ঘুরিয়া মরে , -
নিশি - শেষে যেন অতন্দ্র চোখে তন্দ্রা আসিল ভরে !
কত জাগে আর লয়ে হাহাকার , আঁধারের গলা ধরি
আর কতদিন কাঁদিবে গো , চোখে অশ্রু গিয়াছে মরি !
আয় ঘুম হায় , হয়তো এবার স্বপনে হেরিব তারে ,
বিরাম - বিহীন জাগি নিশিদিন খুঁজিয়া পাইনি যারে !
হেরিল মুত্তালিব অপরূপ স্বপ্ন তন্দ্রা - ঘোরে , -
অভূতপূর্ব আওয়াজ যেন গো বাজিছে আকাশ ভরে !
ফেরেশতা সব যেন গগনের নীল শামিয়ানা - তলে
জমায়েত হয়ে তকবীর হাঁকে , সে আওয়াজ জলে থলে
উঠিল রণিয়া । ' সাফা ' ' মারওয়ান ' গিরি - যুগ সে আওয়াজে
কাঁপিতে লাগিল , উঠিল আরাব , ' আসিল সে ধরা মাঝে ! '
কে আসিল ? সে কী আমিনার ঘরে ? ছুটিতে ছুটিতে যেন
আসিল যে ঘরে আমিনা ! ওকি ও , গৃহের ঊর্ধ্বে কেন
এত সাদা মেঘ ছায়া করে আছে ? শত স্বর্গের পাখি
বসিতেছে ওই গেহ - পরি যেন চাঁদের জোছনা মাখি !
ঝুঁকিয়া ঝুঁকিয়া দেখিছে কী যেন গ্রহ তারাদল আসি
আকাশ জুড়িয়া নৌবত বাজে ভুবন ভরিয়া বাঁশি !
টুটিল তন্দ্রা মুত্তালিবের অপরূপ বিস্ময়ে -
ছুটিল যথায় আমিনা - হেরিল নিশি আসে শেষ হয়ে ।
আমিনার শ্বেত ললাটে ঝলিত যে দিব্য জ্যোতি - শিখা ,
কোলে সে এসেছে - হাতে চাঁদ তার ভালে সূর্যের টিকা !
সে রূপ হেরিয়া মুর্ছিত হয়ে পড়ল মুত্তালিব ,
একী রূপ ওরে একী আনন্দ একী এ খোশনসিব !
চেতনা লভিয়া পাগলের প্রায় কভু হাসে কভু কাঁদে ,
যত মনে পড়ে পুত্রে , পৌত্রে তত বুকে লয়ে বাঁধে !
পৌত্রে ধরিয়া বক্ষে তখনই আসিলেন কাবা - ঘরে ,
বেদি পরে রাখি শিশুরে করেন প্রার্থনা শিশু তরে ।
' আরশে ' থাকিয়া হাসিলেন খোদা - নিখিলের শুভ মাগি
আসিল যে মহামানব - যাচিছে কল্যাণ তারই লাগি !
ছিল কোরেশের সর্দার যত সে প্রাতে কাবায় বসি
যোগ দিল সেই ' মুনাজাতে ' সবে আনন্দে উচ্ছ্বসি ।

সাতদিন যবে বয়স শিশুর - আরবের প্রথামতো
আসিল ' আকিকা ' উত্সবে প্রিয় বন্ধু স্বজন যত !
উত্সব শেষে শুধাল সকলে শিশুর কী নাম হবে ,
কোন সে নামের কাঁকন পরায়ে পলাতকে বাঁচি লবে ।
কহিল মুত্তালিব বুকে চাপি নিখিলের সম্পদ , -
" নয়নাভিরাম ! এ শিশুর নাম রাখিনু ' মোহাম্মদ ! "
চমকে উঠিল কোরেশির দল শুনি অভিনব নাম ,
কহিল , ' এ নাম আরবে আমরা প্রথম এ শুনিলাম ।
বনি - হাশেমের গোষ্ঠীতে হেন নাম কভু শুনি নাই ,
গোষ্ঠী - ছাড়া এ নাম কেন তুমি রাখিলে , শুনিতে চাই ! '
আঁখিজল মুছি চুমিয়া শিশুরে কহিলেন পিতামহ -
" এর প্রশংসা রণিয়া উঠুক এ বিশ্বে অহরহ ,
তাই এরে কহি ' মোহাম্মদ ' যে চির - প্রশংসমান ,
জানি না এ নাম কেন এল মুখে সহসা মথিয়া প্রাণ । "
নাম শুনি কহে আমিনা - স্বপ্নে হেরিয়াছি কাল রাতে
' আহ্মদ ' নাম রাখি যেন ওর ! ' ' জননী , ক্ষতি কি তাতে '
হাসিয়া কহিল পিতামহ , ' এই যুগল নামের ফাঁদে ,
বাঁধিয়া রাখিনু কুটিরে মোদের তোমার সোনার চাঁদে ! '
একটি বোঁটায় ফুটিল গো যেন দুটি সে নামের ফুল ,
একটি সে নদী মাঝে বয়ে যায় , দুইধারে দুই কূল !