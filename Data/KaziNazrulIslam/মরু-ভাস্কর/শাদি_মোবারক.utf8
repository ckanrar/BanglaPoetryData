গজল - গান

মোদের নবি আল - আরবি
সাজল নওশার নওল সাজে ;
সে রূপ হেরি নীল নভেরই কোলে রবি লুকায় লাজে ।
আরাস্তা আজ জমিন আশমান
হুরপরি সব গাহে গান ,
পূর্ণ চাঁদের চাঁদোয়া দোলে , কাবাতে নৌবত বাজে ।
কয় ' শাদি মোবারক বাদি '
আউলিয়া আর আম্বিয়ার ,
ফেরেশতা সব সওদা খুশির বিলায় নিখিল ভুবন মাঝে ।
গ্রহ তারা গতিহারা
চায় গগনের ঝরোকায় ,
খোদার আরশ দেখছে ঝুঁকে বিশ্ব - বধূর হৃদয় - রাজে ।
আয়রে শাপী দুঃখী তাপী
আয় হবি কে বরাতী ,
শাফায়তের শিরীন শিরনি পাবি না আর পাবি না যে ।
বিপুল বিত্ত - শালিনী ' খদিজা ' ছিল আরবের চিত্ত - রানি ,
রূপ আর গুণে পূজিত তাহায় মুগ্ধ আরব অরর্ঘ্য দানি ।
স্তুতি গাহি তার যশ মহিমার হার মেনে যেত কবির ভাষা ,
শুভ ভাগ্যের সায়র - সলিলে সে ছিল সোনার কমল ভাসা !
শুদ্ধাচারিণী সতী সাধ্বী সে ছিল আজন্ম , তাই সকলে
শ্রদ্ধা ভক্তি প্রীতি - ভরা নামে ডাকিত তাহারে ' তাহেরা ' বলে ।
হজরতের আর খদিজার ছিল একই গোষ্ঠী বংশ - শাখা ,
আরব - পূজ্য যশোমণ্ডিত ত্যাগ - সুন্দর গরিমা - মাখা ।
বীর ' আবুহানা ' বিবি খদিজার আছিল প্রথম জীবন - সাথি ,
মৃত্যু আসিয়া হরিল তাহারে , খদিজার প্রাণে নামিল রাতি ।
বিধবার বেশে রহি কতকাল বরিল খদিজা ' আতীক ' বীরে ,
জীবনের পারে সে - ও গেল চলি , আসিল শোকের তিমির ঘিরে ।
সে শোকের স্মৃতি শিশুদের বুকে চাপি ভুলে রয় বুকের ব্যথা ,
দ্বি - বিংশতি গো বত্সর গেল কাটি জীবনের , কেমন কোথা ।
এমন সময় এল আহমদ তরুণ অরুণ ভাগ্যাকাশে ,
পাণ্ডুর নভ ভরিল আবার আলো - ঝলমল ফুল্ল হাসে ।
পঁচিশ বছরি যুবক তখন নবি আহমদ রূপের খনি ,
সারা আরবের হৃদয় - দুলাল কোরেশ - কুলের নয়ন - মণি ।
' সাদিক ' - সত্যবাদী বলে তারা ডাকিত নবিরে ভক্তিভরে ,
যুবক নবিরে ' আমিন ' বলিয়া ডাকিত এখন আদর করে ।
বিশ্বাস আর সাধুতায় তাঁর মক্কাবাসীরা গেল গো ভুলি
মোহাম্মদের আর সব নাম ; কায়েম হইল ' আমিন ' বুলি ।
' আমিন ' ' তাহেরা ' সাধু ও সাধ্বী , ইঙ্গিতে ওগো খোদারই যেন
আরববাসীরা না জানিয়া এই নাম দিয়েছিল তাদেরে হেন !
মহান খোদারই ইঙ্গিতে যেন ' সাধু ' ও সাধ্বী ' মিলিল আসি ,
শক্তি আসিয়া সিদ্ধির রূপে সাধনার হাত ধরিল হাসি ।
গিরি - ঝরনার স্রোতোবেগে আসি যোগ দিল যেন নহর - পানি ,
ঊষর মরুর ধূসর বক্ষে বান ডেকে গেল উদার বাণী !
মরুর আকাশে ঘনাল যে ছায়া , বক্ষ ছাইল যে শীতলতা ,
সুজলা সুফলা ধরা যুগে যুগে হেরেছে স্বপ্নে ইহারই কথা ।