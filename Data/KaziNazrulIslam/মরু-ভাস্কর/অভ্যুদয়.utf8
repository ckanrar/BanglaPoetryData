আঁধার কেন গো ঘনতম হয় উদয় - উষার আগে ?
পাতা ঝরে যায় কাননে , যখন ফাগুন - আবেশ লাগে
তরু ও লতার তনুতে তনুতে , কেন কে বলিতে পারে ?
সুর বাঁধিবার আগে কেন গুণী ব্যথা হানে বীণা - তারে ?
টানিয়া টানিয়া না বাঁধিলে তারে ছিঁড়িয়া যাবার মতো
ফোটে না কি বাণী , না করিলে তারে সদা অঙ্গুলি ক্ষত ?
সূর্য ওঠার যবে দেরি নাই , বিহগেরা প্রায় জাগে ,
তখন কি চোখে অধিক করিয়া তন্দ্রার ঝিম লাগে ?
কেন গো কে জানে , নতুন চন্দ্র উদয়ের আগে হেন
অমাবস্যার আঁধার ঘনায় , গ্রাসিবে বিশ্ব যেন !
পুণ্যের শুভ আলোক পড়িবে যবে শতধারে ফুটে
তার আগে কেন বসুমতী পাপ - পঙ্কিল হয়ে উঠে ?
ফুল ফসলের মেলা বসাবার বর্ষা নামার আগে ,
কালো হয়ে কেন আসে মেঘ , কেন বজ্রের ধাঁধা লাগে ?
এই কি নিয়ম ? এই কি নিয়তি ? নিখিল - জননী জানে ,
সৃষ্টির আগে এই সে অসহ প্রসব - ব্যথার মানে !

এমনই আঁধার ঘনতম হয়ে ঘিরিয়াছিল সেদিন ,
উদয় - রবির পানে চেয়েছিল জগত্ তমসা - লীন ।
পাপ অনাচার দ্বেষ হিংসার আশী - বিষ - ফণা তলে
ধরণির আশা যেন ক্ষীণজ্যোতি মানিকের মতো জ্বলে !
মানুষের মনে বেঁধেছিল বাসা বনের পশুরা যত ,
বন্য বরাহে ভল্লুকে রণ ; নখর - দন্ত - ক্ষত
কাঁপিতেছিল এ ধরা অসহায় ভীরু বালিকার সম !
শূন্য - অঙ্কে ক্লেদে ও পঙ্কে পাপে কুত্সিততম
ঘুরিতেছিল এ কুগ্রহ যেন অভিশাপ - ধূমকেতু ,
সৃষ্টির মাঝে এ ছিল সকল অকল্যাণের হেতু !
অত্যাচারিত উত্পীড়িতের জমে উঠে আঁখিজল
সাগর হইয়া গ্রাসিল ধরার যেন তিন ভাগ থল !
ধরণি ভগ্ন তরণির প্রায় শূন্য - পাথরতলে
হাবুডুবু খায় বুঝি ডুবে যায় , যত চলে তত টলে ।
এশিয়া য়ুরোপ আফ্রিকা - এই পৃথিবীর যত দেশ
যেন নেমেছিল প্রতিযোগিতায় দেখিতে পাপের শেষ !

এই অনাচার মিথ্যা পাপের নিপীড়ন - উত্সবে
মক্কা ছিল গো রাজধানী যেন ' জজিরাতুল আরবে । '
পাপের বাজারে করিত বেসাতি সমান পুরুষ নারী ,
পাপের ভাঁটিতে চলিত গো যেন পিপীলিকা সারি সারি ।
বালক বালিকা যুবা ও বৃদ্ধে ছিল নাকো ভেদাভেদ ,
চলিত ভীষণ ব্যাভিচার - লীলা নির্লাজ নির্বেদ !
নারী ছিল সেথা ভোগ - উত্সবে জ্বালিতে কামনা - বাতি ,
ছিল না বিরাম সে বাতি জ্বলিত সমান দিবস - রাতি ।
জন্মিলে মেয়ে পিতা তারে লয়ে ফেলিত অন্ধকূপে
হত্যা করিত , কিংবা মারিত আছাড়ি পাষাণস্তূপে !
হায় রে , যাহারা স্বর্গেমর্ত্যে বাঁধে মিলনের সেতু
বন্যা - ঢল সে কন্যারা ছিল যেন লজ্জারই সেতু !
সুন্দরে লয়ে অসুন্দরের এই লীলা তাণ্ডব
চলিতেছিল , এ দেহ ছিল শুধু শকুন - খাদ্য শব !
দেহ - সরসীর পাঁকের ঊর্ধ্বে সলিল সুনির্মল
ত্যজিয়া তাহারে মেতেছিল পাঁকে বন্য - বরাহ দল !
চরণে দলিত কর্দমে যারে গড়িয়া তুলিল নর
ভাবিত তাহারে সৃষ্টিকর্তা , সেই পরমেশ্বর !

আল্লার ঘর কাবায় করিত হল্লা পিশাচ ভূত ,
শিরনি খাইত সেথা তিন শত ষাট সে প্রেতের পুত !
শয়তান ছিল বাদশাহ সেথা , অগণিত পাপ - সেনা ,
বিনি সুদে সেথা হতে চলিত গো ব্যভিচার লেনা - দেনা !
সে পাপ - গন্ধে ছিঁড়িয়া যাইত যেন ধরণির স্নায়ু ,
ভূমিকম্পে সে মোচড় খাইত যেন শেষ তার আয়ু !
এমনই আঁধার গ্রাসিয়াছে যবে পৃথ্বী নিবিড়তম -
ঊর্ধ্বে উঠিল সংগীত , ' হল আসার সময় মম ! '
ঘন তমসার সূতিকা - আগারে জনমিল নব শশী ,
নব আলোকের আভাসে ধরণি উঠিল গো উচ্ছ্বসি ।
ছুটিয়া আসিল গ্রহ - তারাদল আকাশ - আঙিনা মাঝে ,
মেঘের আঁচলে জড়াইয়া শিশুচাঁদেরে পুলক লাজে
দাঁড়াল বিশ্ব - জননী যেন রে ; পাইয়া সুসংবাদ
চকোর - চকোরী ভিড় করে এল নিতে সুধার প্রসাদ !

ধরণির নীল আঁখি - যুগ যেন সায়রে শালুক সুঁদি
চাঁদেরে না হেরে ভাসিত গো জলে ছিল এতদিন মুদি ,
ফুটিল রে তারা অরুণ - আভায় আজ এতদিন পরে ,
দুটি চোখে যেন প্রাণের সকল ব্যথা নিবেদন করে !
পুলকে শ্রদ্ধা সম্ভ্রমে ওঠে দুলিয়া দুলিয়া কাবা ,
বিশ্ব - বীণায় বাজে আগমনি , ' মারহবা ! মারহবা ! ! '