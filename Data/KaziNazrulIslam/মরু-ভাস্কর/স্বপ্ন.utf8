প্রভাত - রবির স্বপ্ন হেরে গো যেমন নিশীথ একা
গর্ভে ধরিয়া নতুন দিনের নতুন অরুণ - লেখা ।
তেমনই হেরিছে স্বপ্ন আমিনা - যেদিন নিশীথ শেষে
স্বর্গের রবি উদিবে জননী আমিনার কোলে এসে ।
যেন গো তাহার নিরালা আঁধার সূতিকা - আগার হতে
বাহিরিল এক অপরূপ জ্যোতি , সে বিপুল জ্যোতি - স্রোতে
দেখা গেল দূর বোসরা নগরী দূর সিরিয়ার মাঝে ।
ইরান - অধীপ নওশেরোয়াঁর প্রাসাদের চূড়া লাজে
গুঁড়া হয়ে গেল ভাঙিয়া পড়িয়া । অগ্নিপূজা দেউল
বিরাণ হইয়া গেল গো ইরান নিভে গিয়ে বিলকুল ।
জগতের যত রাজার আসন উলটিয়া গেল পড়ি ,
মূর্তিপূজার প্রতিমা ঠাকুর ভেঙে গেল গড়াগড়ি !
নব নব গ্রহ তারকায় যেন গগন ফেলিল ছেয়ে ,
স্বর্গ হইতে দেবদূত সব মর্ত্যে আসিল ধেয়ে ।
সেবিতে যেন গো আমিনায় তাঁর সূতিকা - আগার ভরি ,
দলে দলে এল বেহেশ্ত হইতে বেহশ্তি হুরপরি ।
যত পশু - পাখি মানুষের মতো কহিল গো যেন কথা ,
রোম - সম্রাট - কর হতে ক্রস খসিয়া পড়িল হোথা ,
হেঁটমুখ হয়ে ঝুলিতে লাগিল পূজার মূর্তি যত ,
হেরিলেন জ্যোতি - মণ্ডিত দেহ অপরূপ রূপ কত !
টুটিতে স্বপ্ন হেরিলেন মাতা , ফুটিতে আলোর ফুল
আর দেরি নাই , আগমনি গায় গুলবাগে বুলবুল ।
কী এক জ্যোতির্শিখার ঝলকে মাতা ভয়ে বিস্ময়ে
মুদিলেন আঁখি । জাগিলেন যবে পূর্ব - চেতনা লয়ে ,
হেরিলেন চাঁদ পড়িয়াছে খসি যেন রে তাঁহার কোলে ,
ললাটে শিশুর শত সূর্যের মিহির লহর তোলে !
শিশুর কন্ঠে অজানা ভাষায় কোন অপরূপ বাণী
ধ্বনিয়া উঠিল , সে স্বরে যেন রে কাঁপিল নিখিল প্রাণী ।
ব্যথিত জগত্ শুনেছে ব্যথায় যার চরণের ধ্বনি ,
এতদিনে আজ বাজাল রে তার বাঁশুরিয়া আগমনি !
নিখিল ব্যথিত অন্তরে এর আসার খবর রটে
ইহারই স্বপন জাগেরে নিখিল - চিত্ত - আকাশপটে ।
সারা বিশ্বের উত্পীড়িতের রোদনের ধ্বনি ধরি
ধরণির পথে অভিসার এল ছিল দিবা শর্বরী ।
সাগর শুকায়ে হল মরুভূমি এরই তপস্যা লাগি ,
মরু - যোগী হল খর্জুরতরু ইহারই আশায় জাগি ।
লুকায়ে ছিল যে ফল্গুর ধারা মরু - বালুকার তলে
মরু - উদ্যানে বাহিরিয়া এল আজি ঝরনার ছলে ।
খর্জুর - বনে এলাইয়া কেশ সিনানি সিন্ধুজলে
রিক্তাভরণা আরব বিশ্ব - দুলালে ধরিল কোলে !
' ফারাণের ' পর্বত - চূড়াপানে ভাববাদী বিশ্বের
কর - সংকেতে দিল ইঙ্গিত ইহাই আগমনের ।
সেদিন শ্রেষ্ঠ সৃষ্টির সুখে হসিল বিশ্বত্রাতা ,
' সুয়োরানি ' হল আজিকে যেন রে বসুমতী ' দুয়ো ' মাতা
' মারহাবা সৈয়দে মক্কি মদনি আল - আরবি ! '
গাহিতে নান্দী গো যাঁর নিঃস্ব হল বিশ্বকবি ।
আসিল বন্ধ - ছেদন শঙ্কা - নাশন শ্রেষ্ঠ মানব ,
পশিল অন্ধ গুহায় ওই পুনরায় রক্ষ দানব ।
ভাসিল বন্যাধারায় ' দজলা ' ' ফোরাত ' কন্যা মরুর ,
সাহারায় নৌবতেরই বাজনা বাজে মেঘ - ডমরুর ।
বেদুইন তাম্বু ছিঁড়ে বর্শা ছুঁড়ে অশ্ব ছেড়ে
খেলিছে গেণ্ডুয়া - খেল , রক্ত ছিটায় বক্ষ ফেড়ে !
আরবের কুব্জা বঁধু উট ছেড়ে পথ সব্জা - খেতি
খুঁজিছে আজকে ঈদে খোর্মা আঙুর খেজুর - মেতি ।
খর্জুর কন্টকে আজ বন্ধ খুলি যুক্ত বেণির
ঢালিছে মুক্ত - কেশী আরবি - নিঝর কলসি পানির !
জরিদার নাগরা পায়ে গাগরা কাঁখে ঘাগরা ঘিরা
বেদুইন বউরা নাচে মৌ - টুসকির মৌমাছিরা ।
শরমে নৌজোয়ানীরা নুইয়ে ছিল ডালিম - শাখা ,
আজি তার রস ধরে না , তাম্বুলী ঠোঁট হিঙ্গুল মাখা
করে আজ খুনসুড়ি ওই শুকনো কাঁটার খেজুর - তরু ,
খেজুরের গুলতি খেয়ে ' উঃ ' ডাকে ' লু ' হাওয়ায় মরু !
আখরোট বাদাম যত আরবি - বউ - এর পড়ছে পায়ে ,
বলে , ' এই নীরস খোসা ছাড়াও কোমল হাতের ঘায়ে ! '
আরবের উঠতি বয়েস ফুল - কিশোরী ডালিম - ভাঙা
বিলিয়ে রং কপোলের আপেল - কানন করছে রাঙা ।
ছুটিতে দুম্বাসম স্থূল শ্রোণিভার হয় গো বাধা ,
দশনে পেস্তা কাটি পথ - বঁধুরে দেয় সে আধা !
অধরের কামরাঙা - ফল নিঙড়ে মরুর তপ্ত মুখে ,
উড়ুনি দেয় জড়ায়ে পাগলা হাওয়ার উতল বুকে ।

না - জানা আনন্দে গো ' আরাস্তা ' আজ আরব - ভূমি ,
অ - চেনা বিহগ গাহে ফোটে কুসুম বে - মরশুমি ,
আরবের তীর্থ লাগি ভিড় করে সব বেহেশ্ত বুঝি ,
এসেছে ধরার ধুলায় বিলিয়ে দিতে সুখের পুঁজি ।
' রবিউল আউওল ' চাঁদ শুক্লা নবমীর তিথিতে
ধেয়ানের অতিথ্ এল সেই প্রভাতে এই ক্ষিতিতে ।
মসীহের পঞ্চশত সপ্ততি এক বর্ষ পরে
সোমবার জ্যেষ্ঠ প্রথম - ধরার মানব - ত্রাণের তরে
আসিলেন বন্ধু খোদার মহান উদার শ্রেষ্ঠ নবি ,
' মারহাবা সৈয়দ মক্কি মদনি আল - আরবি । '