খেলে গো ফুল্লশিশু ফুল - কাননের বন্ধু প্রিয়
পড়ে গো উপচে তনু জ্যোত্স্না চাঁদের রূপ অমিয় ।
সে বেড়ায় , হীরক নড়ে ,
আলো তার ঠিকরে পড়ে !
ঘোরে সে মুক্ত মাঠে পল্লিবাটে ধরার শশী ,
সে বেড়ায় - শুষ্ক মরুর শুক্লা তিথি চতুর্দশী ।

অদূরে স্তব্ধগিরি মৌনী অটল তপস্বী - প্রায় ,
পায়ে তার পুষ্প - তনু কন্যা যেন উপত্যকায় ।
শিরে তার উদার আকাশ ,
ব্যজনী দুলায় বাতাস ।
বয়ে যায় গন্ধ শিলায় ঝরনা নহর লহর লীলায় ,
যেতে সে খোশবুপানি ছিটায় কূলের ফুলমহলায় !
পাখি সব শিস দিয়ে যায় কিশমিশেরই বল্লরিতে ,
আকাশ আর বনদেবীতে মন বিনিময় নীল হরিতে ।
মাঝে তার ফুল্লশিশু বেড়ায় খেলে ফুল - ভুলানো ,
বুকে তার সোনার তাবিজ নিখিল আলোক দোল - দোলানো ।
কভু সে দুম্বা চরায় সাধ করে হয় মেষের রাখাল ,
কভু তার দৃষ্টি হারায় দূর সাহারায় , যায় কেটে কাল ।
অচপল মৌনী পাহাড় মন হরে তার , রয় বসে সে ,
খেলাতে মন বসে না যায় হারিয়ে নিরুদ্দেশে ।
অসীম এই বিশাল ভুবন
ওগো তার স্রষ্টা কেমন !
কে সে জন করল সৃজন বিচিত্র এই চিত্রশালা ?
মেষেরা যায় হারিয়ে , মুগ্ধ শিশু রয় নিরালা ।
কভু সে বংশী বাজায় , উট - শিশুরা সঙ্গে নাচে ,
ভুলে নাচ বেড়ায় খুঁজে কে যেন তায় ডাকছে কাছে ।
সহসা আনমনা হয় সঙ্গীজনের সংগীতে সে ,
চোখে তার কার অপরূপ বেড়ায় রূপের ভঙ্গি ভেসে ।
সাথি সব ভয় পেয়ে যায় চক্ষুতে তার এ কোন জ্যোতি !
ও আঁখি নীল সুঁদিফুল সুন্দরেরে দেয় আরতি ।
ও যেন নয় গো শিশু , পথভোলা এক ফেরেশতা কোন
ও যেন আপন হওয়ার ছল করে যায় , নয়কো আপন ।

হালিমা ভয় - চকিতা রয় চেয়ে গো শিশুর পানে ,
ও যেন পূর্ণ জ্ঞানী , সকল কিছুর অর্থ জানে ।
কে জানে কাহার সাথে কয় সে কথা দূর নিরালায় ,
কে জানে কাহার খোঁজে যায় পালিয়ে বনের সীমায় ।
কভু সে শিশুর মতো ,
কভু সে ধেয়ান - রত ।

একী গো পাগল তবে , কিংবা ভূতে ধরল এরে ,
এনে হায় পরের ছেলে পড়ল কী কু - গ্রহের ফেরে !
স্বামী তার বলল ভেবে , " শোন হালিমা , কাল সকালে
দিয়ে আয় যাদের ছেলে তাদেরকাছে , নয় কপালে
আছে সে বদনামি ঢের , নাই এ গ্রামে ভূতের ওঝা ,
কাবাতে ' লাত মানাতের ' কৃপায় এ ভূত হবেই সোজা ! "

হালিমা অশ্রু মুছে মোহাম্মদে আনল আবার
হারানো মাতৃক্রোড়ে , বললে , ' লহো পুত্র সোনার ! '

আমিনার বক্ষ বেয়ে অশ্রু ঝরে আকুল স্নেহে ,
ওরে মোর সোনার দুলাল আজ ফিরেছে আঁধার গেহে !
এল আজ মুত্তালিবের চোখের মণি , শান্তি শোকের ,
এল আজ সফর করে সফর চাঁদে চাঁদ মুসাফের !
পারায়ে কৃষ্ণা তিথি শুক্লা তিথির আসল অতিথ ,
কত সে দিনের পরে আঁধার ঘরে উঠল রে গীত !