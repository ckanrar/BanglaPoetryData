সদাগর - জাদি বিবি খদিজার সোনার তরি
ফেরে দেশে দেশে মণি - মাণিক্য বোঝাই করি ।
সচ্ছলতার বান ডেকে যায় বাহিরে ঘরে ,
তবু কেন সব শুনো - শুনো লাগে কাহার তরে ।
কী যে অভাব রিক্ততা কোন চিত্ততলে
মরু - ভিখারিনি কী যেন ভিক্ষা মাগিয়া চলে !

' সাদিক ' সত্যব্রতী আহমদ জানিত সবে
' আমিন ' শুদ্ধাচারী সাধু যে গো হইল কবে ।
' তাহেরা ' শুদ্ধাচারিণী সাধ্বী আরব দেশে
সে - ই ছিল , এল প্রতিদ্বন্দ্বী অরুণ বেশে ।
কেমন প্রতিদ্বন্দ্বী অরুন সাধু সে তারে
দেখিবে বলিয়া দ্বার খুলি রয় হৃদয় - দ্বারে ।
হেথা ঘর ছাড়ি গিরি - শিরে ফেরে অরুণ যুবা ,
সহসা তাহারে নাম ধরে ডাকে কে দিল্রুবা ?
খোঁজে গিরি - গুহা মরু - প্রান্তর যে আলো - শিখা ,
পাবে না কি তার দিশা , এই ছিল ললাটে লিখা ?
জন্ম - ধেয়ানী বসি একদিন ধেয়ান মধুর
অসীম আলোক - পারাবারে ফেরে স্বপ্ন আতুর -
আহ্বানে কার ভাঙিল ধেয়ান , স্বপ্ন টুটে ,
চিত্ত - কাননে আলোর মুকুল মুদিল ফুটে ।
নিশিদিন শোনে যে দিলরুবার মঞ্জু - গীতি
অন্তর - তলে , আজ কি গো এল সেই অতিথি ?
মেলিতে নয়ন টুটিল স্বপন ! নহে সে নহে ,
তাহেরা খদিজা পাঠায়েছে তার বার্তাবহে !

কুর্নিশ করি কহিল বান্দা , ' মোদের রানি
দরশ - পিয়াসি তোমার , এনেছি তাহারই বাণী ।
বিবি খদিজার প্রাসাদে তোমার চরণ - ধূলি
পড়িবে কখন , সেই আশে আছে দুয়ার খুলি ।
বিশাল হেজাজ আরব যাহার প্রসাদ যাচে ,
যাচিতে প্রসাদ সে পাঠাল দূত তোমার কাছে ! '
অন্তর - লোক - বিহারী তরুণ বুঝিতে নারে ,
তবু আনমনে এল দূত সাথে খদিজা - দ্বারে ।

সম্ভ্রম - নতা কহিল খদিজা সালাম করি ,
' হে পিতৃব্য - পুত্র ! কত সে দিবস ধরি
তোমার সত্যনিষ্ঠা , তোমার মহিমা বিপুল ,
তব চরিত্র কলঙ্কহীন শশী সমতুল ,
তোমার শুদ্ধ আচার , চিত্ত মহানুভব -
হেরিয়া তোমারে অর্ঘ্য দিয়াছি নিত্য নব !
এই হেজাজের সকলের সাথে গোপনে আমি ,
আমিন , তোমারে শ্রদ্ধা দিয়াছি দিবস - যামী !
বিপুল আমার বিত্ত বিপুল যশ গৌরব ,
নিষ্প্রভ আজি করেছে তাহারে তোমার বিভব ।
বিশ্বাসী কেহ নাই পাশে , তাই বিত্ত মম
হইয়াছে ভার , দংশন করে কাঁটার সম
মম বাণিজ্য - সম্ভার , মোর বিভব যত -
তুমি লও ভার , আমিন , ইহার ! চিত্তগত
সন্দেহ মোর দূর হোক ! আমি শান্তমুখ
ভুলে রব মোর গত জীবনের সকল দুখ !
তোমার পরশে তব গুণে মম বিভব - রাজি
সোনা হয়ে যাবে , সহস্র - দলে ফুটিবে আজি !
তুমি ছাড়া এই সম্পদ মোর হেজাজ দেশে
রবে না দু - দিন , স্রোতে অসহায় যাইবে ভেসে !
আরবে তুমিই বিশ্বাসী একা , কাহারে আর
নাহি দিতে পারি নিশ্চিন্তে এ বিপুল ভার ! '

তরুণ উদাসী বসিয়া বসিয়া ভাবে কী যেন -
' ওগো খোদা , কেন কর পরীক্ষা আমারে হেন !
আমার চিত্তে সকল বিত্ত তুমি যে প্রভু ,
তুমি ছাড়া মোর কোনো সে বাসনা নাহি তো কভু ! '
মরীচিকা - মাঝে ভ্রান্ত - পথ সে মৃগের মতো
ভীরু চোখ দুটি তুলি কহে যুবা শ্রদ্ধানত , -
' পিতৃতুল্য পিতৃব্য এ মাথার পরে
রয়েছেন আজও , তাঁরে জিজ্ঞাসি তোমার ঘরে
আসিব আবার , কহিব তখন যা হয় আসি ! '
লইল বিদায় ; খদিজা হাসিল মলিন হাসি !

তরুণ তাপস চলিয়া গেল গো যে পথ বাহি
সকল ভুলিয়া খদিজা রহে গো সে পথ চাহি ।
বেলা - শেষে কেন অস্ত - আকাশ বধূর প্রায়
বিবাহের রঙে রাঙা হয়ে ওঠে , কোন মায়ায় !
' জুলেখার ' মতো অনুরাগ জাগে হৃদয়ে কেন ,
মনে মনে ভাবে , এই সে তরুণ ' য়ুসোফ ' যেন !
দেখেনি য়ুসোফে , তবু মনে হয় ইহার চেয়ে
সুন্দরতর ছিল না সে কভু । বেহেশ্ত বেয়ে
সুন্দরতম ফেরেশতা আজ এসেছে নামি
এল জীবনের গোধূলি - লগনে জীবন - স্বামী !
ফোটেনি যে আজও সে মুকুলি মনে শতেক আশা ,
শোনে কি গো কেহ ঝরার আগের ফুলের ভাষা !
চিরযৌবনা বাসনার কভু মৃত্যু নাহি ,
মনের রাজ্যে অক্ষয় তার শাহানশাহি ।
উদয় - বেলায় মন ছিল তার জলদে ঢাকা ,
হেরেনি প্রেমের রবির কিরণ সোনায় মাখা ।
আসিল জীবন - মধ্যাহ্নে যে - সে নহে রবি ,
দিন চলি গেছে - হেরিল না দিনমণির ছবি ।
বেলা বয়ে যায় - সেই অবেলায় মেঘ - আবরণ !
বিদারিয়া এল সোনার রবি কি ভুবন - মোহন !

আছে আছে বেলা , বেলা - শেষের সে অনেক দেরি ,
পুরবিতে নয় - শ্রী রাগে এখনও বাজিছে ভেরি !
ওরে আছে বেলা , ভাঙেনিকো মেলা , ইহারই মাঝে !
প্রাণের সওদা করে নে , বরে নে হৃদয় - রাজে !
ফেরেনি রে নীড়ে এখনও বিদায় - বেলায় পাখি ,
নাহিকো ' কাজল , আজও আছে জলভরা এ আঁখি ।
শুকায়েছে ফুল , শুকায়েছে মালা , - নয়ন - জলে
রাজাধিরাজের হবে অভিষেক হৃদয়তলে ।
হোক হোক অপরাহ্ন এ বেলা হৃদ - গগনে
এই তো প্রথম উদিল সূর্য শুভ - লগনে ।
হোক অবেলায় - তবু এ প্রেমের প্রথম প্রভাত ,
পহিল প্রেমের উদয় - উষার রাঙা সওগাত ।
নূতন বসনে নূতন ভূষণে সাজিয়া তারে ,
নব - আনন্দে বরিয়া লইবে হৃদয় - দ্বারে ।

আবু তালিবের কাছে আসি কহে তরুণ নবি
তাহেরা খদিজা কয়েছিল যাহা যাহা - সে সবই ।
বৃদ্ধ তালিব শুনিয়া পরম ভাগ্য মানি
খোদারে স্মরিয়া ভেজিল শোকর জুড়িয়া পানি ।
সুবৃহত্ ছিল পরিবার তাঁর পোষ্য বহু ,
চিন্তায় তারই পানি হয়ে যেত দেহের লোহু ।
দুর্ভিক্ষের হাহাকার ওঠে আবার জুড়ি ,
যাহা কিছু ছিল সঞ্চিত যার গেল গো উড়ি ।
হেন দুর্দিনে আসিল যেন গো গায়েবি ধ্বনি ,
না চাহিতে এল শুভ ভাগ্যের আমন্ত্রণী ।
সৌভাগ্যের এ দাওত কেহ ফিরায় কি গো ,
আপনি আসিয়া ধরা দিল আজ সোনার মৃগ ।

আনমনে চলে তরুণ ' আমিন ' সেই সে পথে ,
যে - পথে দৃষ্টি পাতিয়া খদিজা কখন হতে
বসি আছে একা ; জাফরির ফাঁকে নয়ন - পাখি
উড়ে যেতে চায় , - কারে যেন হায় আনিবে ডাকি ।
ধন্য যে আজ হেজাজের মাঝে ভাগ্যবতী -
ওই আসে ওই তরুণ অরুণ মৃদুল - গতি ।
' মোতাকারিব ' আর ' হজজ্ ' ' রমল্ ' ছন্দ যত
লুটাইয়া পড়ে যেন গো তাহার চরণাহত ।
বাতায়নে বসি খদিজার বুকে বেদনা বাজে ,
না জানি কত না কন্টক ও - পথ মাঝে !
কঙ্করময় অকরুণ পথে চলিতে পায়ে
কত যেন লাগে , সে বাঁচে হৃদয় দিলে বিছায়ে !
আসিল তরুণ , কহিল সকল স্বপন সম ,
দৃষ্টি নাহি কো কোথা ফোটে ফল গোপনতম
কোন সে কাননে আলোকে তাহারই ! আপন মনে
খোঁজে সে কাহারে আকুল আঁধারে অজানা জনে ।
খদিজা তার বাণিজ্য - ভার ' আমিনে ' দিয়া
কহিল , সকলই দিলাম তোমারে সমর্পিয়া । '
নীরবে লইল সে ভার ' আমিন ' স্বপ্নচারী , -
পুলকে খদিজা রুধিতে পারে না নয়ন - বারি ।

লীলা - রসিক সে খোদার খেলা গো বুঝিতে পারে না এ চরাচর ,
হাবিব খোদার সাজিল আবার তাঁরই ইঙ্গিতে সওদাগর !
' কাফেলা ' লইয়া চলে আবার
' শাম ' ' এয়্মন্ ' মরুভূমি - পার ,
' হোবাশা ' ' জোরশ ' কত পরদেশে ঘুরিল তরুণ বণিকবর ,
সব পুণ্যের ভাণ্ডারী ফেরে পণ্য লইয়া দর বদর !

রোজ কিয়ামতে পাপ - সিন্ধুর নাইয়া হবে যে নবি রসুল ,
হল বাণিজ্য - কাণ্ডারি সে গো , লীলা - বাতুলের মধুর ভুল !
বিদেশে ঘুরিয়া ফেরে স্বদেশ
পুন যায় দূর দেশের শেষ ,
সোনার ছোঁয়ায় পণ্য - তরুর শাখে শাখে ফোটে মণির ফুল ।
উপকূলে খোঁজে রতন - যাহারে খুঁজিছে রত্নাকর অকূল ।
অনুরাগ - রাঙা খদিজার হিয়া ধৈরজ যেন মানে না আর ,
ভার হয়ে ওঠে , তরুণ বণিক বয়ে আনে যত রতন - ভার ।
প্রতিভা জ্ঞানের নাহি সীমা -
একী চরিত্র - মাধুরিমা ,
একী এ উদয় - অরুণিমা আজি ঝলকি ওঠে গো দিগ্বিথার !
পল্লবে ফুলে উঠিল গো দুলে শুষ্ক মাধবী - লতা আবার

কী হবে এ ছার মণিসম্ভার বিপুল করিয়া নিরবধি ,
পরানে তৃষ্ণা অমৃতের ক্ষুধা মিটিল না এ জীবনে যদি ।
উদাসীন যুবা ফিরে না চায় ,
কোন বিরহিণী খোঁজে গো তায় ,
সিন্ধুর তাতে কী বা আসে যায় যদি তারে নাহি চায় নদী ,
আপনাতে সে যে পূর্ণ আপনি - বিরাট বিপুল মহোদধি ।
মনের দেশের ও যেন নহে গো , বনের দেশের চির - তাপস ,
মন নিয়ে খেলা ও যেন বোঝে না , ও চাহে না সম্মান ও যশ ।
নয়নে তাহার অতল ধ্যান
রহস্য - মাখা বিধু বয়ান ,
ধরার অতীত ও যেন গো কেহ , ধরা নারে ওরে করিতে বশ ।
ও যেন আলোর মুক্তির দূত , সৃজন - দিনের আদি - হরষ ।
যত মনে হয় ধরার নহে ও , মায়াপুরীর ও রূপকুমার ,
তত খদিজার মন কেন ধায় উহারই পানে গো দুর্নিবার ।
যে কেহ হোক সে , নাহিকো ভয় ,
খদিজা তাহারে করিবে জয় ,
নহে তপস্যা একা পুরুষের - নব - তপস্যা প্রেমের তার ।
হয় তারে জয় করিবে , নতুবা লভিবে অমৃত মরণ - পার ।

ছিল খদিজার আত্মার আত্মীয় সহচরী ' নাফিসা ' নাম ,
কহিল তাহারে অন্তর - ব্যথা , হরেছে কে তার সুখ আরাম !
অনুরাগ - ভরে বেপথু মন
হুহু করে কেন সকল খন ,
' সখী লো , জহর পিইয়া মরিব , না পুরিলে মোর মনস্কাম ।
সে বিনে আমার এই দুনিয়ার সব আনন্দ সুখ হারাম ।

কে রেখেছে সখী শহদ্ - শিরীন হেন মধুনাম - মোহাম্মদ !
হেজাজের নয় - ও শুধু আমার চির - জনমের প্রেমাস্পদ !
সব ব্যবধান যায় ঘুচে
বয়সের লেখা যায় মুছে ,
যত দেখি তত মনে হয় সখী , আমি উপনদী সে যেন নদ ,
বন্দি করিতে তাহারে , নিয়ে যা শাদি - মোবারক - বাদি - সনদ ।
দুতি হয়ে চলে নাফিসা একেলা প্রবোধ দানিয়া খদিজারে ,
বলে , হেজাজের রানি যারে চায় বুলন্দ - নসিব বলি তারে ।
প্রসাদ যাহার যাচে আরব ,
করে গুণগান - রচে স্তব ,
যাচিয়া সে যাহারে চাহে বরি নিতে , হানিতে সে হেলা কভু পারে ?
বিরাট সাগরে পায় কি ঝরনা ? মহানদী মেশে পারাবারে !

যৌবন ? সে তো ক্ষণিক স্বপন , ছুঁইতে স্বপন টুটিয়া যায় ,
প্রেম সেথা চির মেঘ - আবৃত , তনু সেথা ভোলে তনু - মায়ায় ।
নাহি শতদল শুধু মৃণাল -
কামনা - সায়র টাল - মাটাল ,
সেথা উদ্দাম মত্ত বাসনা ফুলবনে ফেরে করীর প্রায় ,
সুন্দর চাহে ফুলের সুরভি , অরসিকে শুধু সুষমা চায় ।

যুবা আহমদ মগ্ন ধেয়ানে , নাফিসা আসিয়া ভাঙিল ধ্যান ,
কহিল , ' আমিন ! আজিও কুমার - জীবন যাপিছ হয়ে পাষাণ ,
কোন দুখে বলো , তাপস - প্রায়
কোনো কিছু যেন চাহ না , হায় !
হেজাজ - গগনে তুমি যে হেলাল , তুমি কেন থাক চিন্তাম্লান ?

রুচির শুভ্র হাসি হেসে বলে তরুণ ধেয়ানী মহিমময় ,
' বিবাহের মোর সম্বল নাই , বিবাহ আমার লক্ষ্য নয় ! '
কহিল নাফিসা , ' হে সুন্দর !
যাচে যদি কেহ তোমারে বর ,
গুণে গৌরবে তুলনা যাহার নাই , গাহে যার হেজাজ জয় ,
সেই মহীয়সী নারী যদি যাচে , তুমি হবে তার ? দাও অভয় ! '
ধ্যানের মানস - নেত্রে হেরিল তরুণ ধেয়ানী ভবিষ্যত্ -
কল্যাণী এক নারী দীপ জ্বালি গহন তিমিরে দেখায় পথ ।
চারিধারে অরি - বন্ধুহীন
যুঝিছে একাকী যেন আমিন ,
সে নারী আসিয়া বর্ম হইয়া দাঁড়াল সুমুখে , ধরিল রথ !
সাধনা - ঊর্ধ্বে সে এল সহসা শক্তিরূপিণী - সিদ্ধিবত্ !

এমনই চোখের চেনাচেনি নিতি , মানস - চক্ষে দেখেনি তায় ,
দেখেনি তাহার অন্তরে কবে ফুটিয়াছে প্রেম শত বিভায় ।
প্রেম - লোক সে যে জ্যোতির্মতী
চির - যৌবনা চির - সতী !
তবু নাফিসারে কহিল আমিন , ' কোন ললনা সে , বাস কোথায় ? '
নাফিসা হাসিয়া কহিল , ' খদিজা , হেজাজ লুটায় যাহার পায় ! '

হজরত কন , ' বামন হইয়া কেমনে বাড়াব চন্দ্রে হাত ! '
নাফিসা কহিল ' অসম্ভব যা , সে আসে এমনই অকস্মাত্ ! '
খদিজা শুনিল খোশখবর ,
পরানে খুশির বহে নহর ।
আবুতালিবের কাছে এল নিয়ে খদিজার দূত সে সওগাত !
চাঁদ যেন হাতে পাইল শুনিয়া আখেরে নবির খুল্লতাত ।
তালিবের মনে খুশির বন্যা টইটম্বুর সর্বদাই ,
আরবের রানি তাহিরা খদিজা বধূমাতা হবে , আর কী চাই ।
' আমার ইবনে আসাদ ' বীর
খদিজার পিতৃব্য ধীর
শুভ বিবাহের পয়গাম তারে পাঠাল - দেশের রেওয়াজ তাই ।
দিন ও তারিখ হল সব ঠিক , গলাগলি করে দুই বেয়াই ।

খদিজার ঘরে জ্বলিল দীপালি , নহবতে বাজে সুর মধুর ,
খদিজার মন সদা উচাটন বেপথু সলাজ প্রেম - বিধুর !
প্রণয় - সূর্য হল প্রকাশ ,
ঝলমল করে হৃদি - আকাশ ,
তরুণ ধ্যানীর ধ্যান ভেঙে যায় , ব্যথা - টনটন চিত্তপুর ,
মরু - উদ্যান এল কোথা হতে বন্ধুর পথে যেতে সুদূর !

তরুণ নবির রবির আলোক চুরি করে এল এ কোন চাঁদ ,
স্বর্গের দূত ধরিতে কি সে গো পেতেছে ধরায় নয়ন - ফাঁদ !
মানবীর প্রেম এই যদি
টলমল করে মন - নদী ,
না জানি কেমন প্রেম তার করে সৃজন যে - জন নিরবধি !
নদী হেরি মন এমন , না জানি কী হয় হেরিলে সে জলধি !