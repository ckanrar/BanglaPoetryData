জেগে ওঠ তুই রে ভোরের পাখি
নিশি - প্রভাতের কবি !
লোহিত সাগরে সিনান করিয়া
উদিল আরব - রবি ।
ওরে ওঠ তুই , নূতন করিয়া
বেঁধে তোল তোর বীণ !
ঘন আঁধারের মিনারে ফুকারে
আজান মুয়াজ্জিন ।
কাঁপিয়া উঠিল সে ডাকের ঘোরে
গ্রহ , রবি , শশী , ব্যোম ,
ওই শোন শোন ' সালাতের ' ধ্বনি
' খায়রুমমিনান্নৌম ! '
রবি - শশী - গ্রহ - তারা ঝলমল
গগনাঙ্গনতলে
সাগর ঊর্মি - মঞ্জীর পায়ে
ধরা নেচে নেচে চলে ।
তটিনী - মেখলা নটিনি ধরার
নাচের ঘূর্ণি লাগে
গগনে গগনে পাবকে পবনে
শস্যে কুসুম - বাগে ।
সে আজান শুনি থমকি দাঁড়ায়
বিশ্ব - নাচের সভা ,
নিখিল - মর্ম ছাপিয়া উঠিল
অরুণ জ্যোতির জবা ।
দিগ্দিগন্ত ভরিয়া উঠিল
জাগর পাখির গানে ,
ভূলোক দ্যুলোক প্লাবিয়া গেল রে
আকুল আলোর বানে !
আরব ছাপিয়া উঠিল আবার
ব্যোমপথে ' দীন ' ' দীন ,
কাবার মিনারে আবার আসিল
নবীন মুয়াজ্জিন !
ওরে ওঠ তোরা , পশ্চিমে ওই
লোহিত সাগর জল
রঙে রঙে হল লোহিততর রে
লালে - লাল ঝলমল ।
রঙ্গে ভঙ্গে কোটি তরঙ্গে
ইরানি দরিয়া ছুটে ,
পূর্ব - সীমায় , - সালাম জানায়
আরব - চরণে লুটে ।
দখিনে ভারত - সাগরে বাজিছে
শঙ্খ , আরতি ধ্বনি ,
উদিল আরবে নূতন সূর্য -
মানব - মুকুট - মণি ।
উত্তরে চির - উদাসিনী মরু ,
বালুকা - উত্তরীয়
উড়ায়ে নাচিয়া নাচিয়া গাহিছে -
' জাগো রে , অমৃত পিয়ো ! '
লু হাওয়া বাজায় সারেঙ্গি বীণ
খেজুর পাতার তারে ,
বালুর আবির ছুঁড়ে ছুঁড়ে মারে
স্বর্গে গগন - পারে ।
খুশিতে বেদানা - ডালিম ডাঁসায়ে
ফাটিয়া পড়িছে ভুঁয়ে ,
ঝরে রসধারা নারঙ্গি শেউ
আপেল আঙুর চুঁয়ে ।
আরবি ঘোড়ারা রাশ নাহি মানে
আশমানে যাবে উঠি ,
মরুর তরণি উটেরা আজিকে
সোজা পিঠে চলে ছুটি ।
বয়ে যায় ঢল ধরে নাকো জল
আজি ' জমজম ' কূপে ,
' সাহারা ' আজিকে উথলিয়া ওঠে
অতীত সাগর রূপে
পুরাতন রবি উঠিল না আর
সেদিন লজ্জা পেয়ে ,
নবীন রবির আলোকে সেদিন
বিশ্ব উঠিল ছেয়ে ।
চক্ষে সুরমা বক্ষে ' খোর্মা '
বেদুইন কিশোরীরা
বিনি কিম্মতে বিলাল সেদিন
অধর চিনির শিরা !
' ঈদ ' উত্সব আসিল রে যেন
দুর্ভিক্ষের দিনে ,
যত ' দুশমনি ' ছিল যথা নিল
' দোসতি ' আসিয়া জিনে ।

নহে আরবের , নহে এশিয়ার , -
বিশ্বে সে একদিন ,
ধূলির ধরার জ্যোতিতে হল গো
বেহেশ্ত জ্যোতিহীন !
ধরার পঙ্কে ফুটিল গো আজ
কোটিদল কোকনদ ,
গুঞ্জরি ওঠে বিশ্ব - মধুপ -
' আসিল মোহাম্মদ ! '
অভিনব নাম শুনিল রে
ধরা সেদিন - ' মোহাম্মদ ! '
এতদিন পরে এল ধরার
' প্রশংসিত ও প্রেমাস্পদ ! '
চাহিয়া রহিল সবিস্ময়
ইহুদি আর ইশাই সব ,
আসিল কি ফিরে এতদিনে
সেই মসিহ্ মহামানব ?
' তওরাত ' ' ইঞ্জিল ' ভরি
শুনিল যাঁর আগমনি ,
' ইশা ' ' মুসা ' আর ' দাউদ ' যাঁর
শুনেছিল পা - র ধ্বনি ,
সেই সুন্দর দুলাল আজ
আসিল কি নীরব পায় ?
যেমন নীরবে আসে তপন
পূর্ণ চাঁদ পুব - সীমায় ।

এমনই করিয়া ওঠে রবি
ওঠে রে চাঁদ , ধরা তখন
এমনই করিয়া ঘুমায়ে রয়
রবি শশী হেরে স্বপন ।

আলোকে আলোকে ছায় দিশি
নব অরুণ ভাঙে রে ঘুম ,
তন্দ্রালু সব আঁখি - পাতায়
বন্ধুপ্রায় বুলায় চুম ।

তেমনই মহিমা সেই বিভায়
আসিল আজ আলোর দূত ,
ঝরনার সুরে পাখিরা গায় ,
আতর গায় বয় মারুত ।

শুষ্ক সাহারা এত সে যুগ
হেরেছে রে যার স্বপন ,
বেহেশ্ত হতে নামিল ওই
সেই সুধার প্রস্রবণ ।

খোর্মা খেজুরে মরু - কানন
ফলবতী হলুদ - রং
মরুর শিয়রে বাজে রে ওই
জলধারার মেঘ - মৃদং !
শোনেনি বিশ্ব কভু যে নাম -
' মোহাম্মদ ' শুনে সে আজ
সেই সে নাম অবিশ্রাম
একী মধুর , একী আওয়াজ !

আঁধার বিশ্বে যবে প্রথম
হইল রে সূর্যোদয়
চেয়েছিল বুঝি সকল লোক
এই সে রূপ সবিস্ময় !

এমনই করিয়া নবারুণের
করিল কি নামকরণ ,
সে আলোক - শিশু এমনই রে
হরি আঁধার হরিল মন !

এমনই সুখে রে সেই সেদিন
বিহগ সব গাহিল গান ,
শাখায় প্রথম ফুটিল ফুল ,
হল নিখিল শ্যামায়মান ।

গুলে গুলে শাড়ি গুলবাহার
পরি সেদিন ধরণি মা
আঁধার সূতিকাবাস ত্যজি
হেরে প্রথম দিক্সীমা ।

ফুলবন লুটি , খোশখবর
দিয়ে বেড়ায় চপল বায় ,
' ওরে নদ নদী ওরে নিঝর
ছাড়ি পাহাড় ছুটিয়া আয় ।

সাগর ! শঙ্খ বাজা রে তোর ,
আসিল ওই জ্যোতিষ্মান ,
একী আনন্দ একী রে সুখ
এল আলোর একী এ বান ! '

ফুলের গন্ধ , পাখির গান
স্পর্শসুখ ভোর হাওয়ার ,
জানিল বিশ্ব সেই সেদিন ,
সেই প্রথম ; আজ আবার
আঁধার নিখিলে এল আবার
আদি প্রাতের সে সম্পদ
নূতন সূর্য উদিল ওই -
মোহাম্মদ ! মোহাম্মদ !