সকলের তরে এসেছে যে - জন , তার তরে
পিতার মাতার স্নেহ নাই , ঠাঁই নাই ঘরে ।
নিখিল ব্যথিত জনের বেদনা বুঝিবে সে ,
তাই তারে লীলা - রসিক পাঠাল দীন বেশে !
আশ্রয়হারা সম্বলহীন জনগণে -
সে দেখিবে চির - আপন করিয়া কায়মনে -
বেদনার পর বেদনা হানিয়া তাই তারে
ভিখারি সাজায়ে পাঠাল বিশ্ব - দরবারে !
আসিল আকুল অন্ধকারের বুকে হেথাই ।
আলোর স্বপন হেরিবে , আলোর দিশারি , তাই
নিখিল পিতৃহীনের বেদনা নিজ করে
মুছাবে বলিয়া - নিখিলের পিতা ধরা পরে
পাঠাইল তার বন্ধুরে করি পিতৃহীন ,
দীনের বন্ধু আসিল সাজিয়া দীনাতিদীন ।
পিতৃহীন সে শিশু পুনরায় মাতারে তার
হারাইল আজ ! শোক - নদী হল শোক পাথার !

হালিমার কোলে গত হয়ে গেল পাঁচ বছর
শশীকলা সম বাড়িতে লাগিল শশী - সোদর ।
সহসা সেদিন শ্যাম প্রান্তরে নিষ্পলক
চাহিয়া অদূরে কী মেঘের ছায়া হেরি বালক
উতলা হইল ফিরিবার লাগি জননী - ক্রোড় ;
গগন বিহারী বিহগের চোখে নীড়ের ঘোর !
কত গ্রহ তারা কত মেঘ ডাকে নীলাকাশে ,
বিহরি খানিক চপল বিহগ ফিরে আসে
আপনার নীড়ে ! ভুলিতে পারে না মা - র পাখা ,
আকাশের চেয়ে তপ্ততর সে স্নেহমাখা !
কাঁদিতে লাগিল মরুপল্লির মাঠ ও বাট ,
ভাঙিয়া গেল গো খেজুর বনের রাখালি নাট ।
পাহাড়তলিতে দুম্বা শিশুরা চাহিয়া রয় ,
তাহাদের চোখে আজ পাহাড়ের ঝরনা বয় ।
হলিমার ঘরে আলো নিভে গেল দমকা বায় ,
পুত্র কন্যা কাঁদিয়া কাঁদিয়া মূর্ছা যায় ।
তবু তারে ছেড়ে দিতে হল ! ভাঙি মেঘের বাঁধ
পলাইয়া গেল রাঙা পঞ্চমী তিথির চাঁদ !
আমিনার কোলে ফিরে এল আমিনার রতন
বৃদ্ধ মুত্তালিবের যষ্ঠি - যখের ধন !
স্কন্ধে তুলিয়া বালকে বৃদ্ধ এল কাবায় ,
বেদিতে রাখিয়া বালকে খোদার আশিস চায় ।
সাতবার তারে করাইল কাবা প্রদক্ষিণ
প্রার্থনা করে , ' রক্ষ পিতা এ পিতৃহীন ! '
আমিনা সাদরে হালিমায় কয় , ' কী দিব ধন
আমার রতনে করিয়াছ কত শত যতন ,
মনের মতন দিব যে অর্থ নাহি উপায় ,
তবু বলো মোর যা আছে ঢালিব তোমার পায় ।
আমি ধরেছিনু গর্ভে - তুমি যে ধরি বুকে
করেছ পালন - মোরা সহোদরা সেই সুখে । '
হালিমার চোখে বয়ে যায় জমজম পানি , -
মোহাম্মদেরে ধরে কাঁদে নাহি সরে বাণী ।
কাঁদিয়া কহিল মোহাম্মদেরে , ' জাদু আমার ,
তুই দে আমায় আমার প্রাপ্য পুরস্কার !
আমিনা - বহিন জানে না তো তোরে কেমন সে
রাখিয়াছি বুকে দুখ দিয়ে না সে ভালোবেসে ! '
ছুটিয়া আসিল বালক ফেলিয়া মায়ের কোল ,
কন্ঠ জড়ায়ে হালিমারে বলে মধুর বোল ।
চুমু দিয়ে কয় , ' মা গো , এই লহ পুরস্কার । '
হালিম মুছিয়া আঁখি , কয় , ' কিছু চাহি না আর !
সব পাইয়াছি আমিনা , ইহার অধিক বোন ,
পারিবে আমারে দিতে জহরত মানিক কোন । '
জননীর কোল জুড়াল আবার নব সুখে ,
চোখের অশ্রু শিশু হয়ে আজ দুলে বুকে !
পুন রবিয়ল আউওল চাঁদ এল ফিরে ,
এবার চাঁদের ললাট আসিল মেঘে ঘিরে ।
কনক - কান্তি বালক খেলায় আঙিনায় ,
আমিনার মনে স্বামী - স্মৃতি নিতি কাঁদিয়া যায় ।
ফিরিয়া ফিরিয়া আসিল সেই সে চান্দ্র মাস
আবদুল্লাহ গেল পরবাসে ফেলিয়া শ্বাস ,
আর ফিরিল না - মদিনায় নিল চিরবিরাম !
আমিনার চোখে ' সোবেহ্সাদেক ' হইল ' শাম !
মদিনার মাটি লুকায়ে রেখেছে স্বামীরে তার ,
যাবে সে খুঁজিতে যদি বা চকিতে পায় ' দিদার ।
যে কবরতলে আছে সে লুকায়ে , সেই কবর
জিয়ারত করি পুছিবে স্বামীরে তার খবর ।
মৃত্যু - নদীর উজান ঠেলিয়া কেহ কি আর
ফিরিতে পারে না ওপার হইতে পুনর্বার ?
দেখিবে ডুবিয়া - নাই যদি ফিরে , ভয় কী তায় ?
হয়তো একূলে হারায়ে ওকূলে প্রিয়রে পায় !
আহ্মদে লয়ে আমিনা - মা চলে মদিনাধাম ,
জানে না , সে চলে লভিতে স্বামীর সাথে বিরাম ।
জানে না সে চলে জীবনপথের শেষ সীমায় ,
ওপার হইতে চিরসাথি তারে ডাকিছে ' আয় ! '
কত শত পথ - মঞ্জিল মরু পারায়ে সে
দাঁড়াল স্বামীর গোরের শিয়রে আজ এসে !
বুঝিতে পারে না বালক , কেন যে জননী হায়
কবর ধরিয়া লুটায় আহত কপোতী প্রায় !
বালকে বক্ষে জড়াইয়া বলে , ' ওঠো স্বামী ,
তোমার অ - দেখা মানিকে এনেছি দিতে আমি ! '
মা - র দেখাদেখি কাঁদিল বালক , চুমিল গোর ,
বলে - ' মা গো তোর চেয়ে ছিল ভালো পিতা কি মোর ?
তোমার মতন ভালোবাসিত সে ? তবে কেন
না ধরিয়া কোলে মাটিতে লুকায়ে রয় হেন ? '
কী বলিবে মাতা ! ক্রন্দনরত বালকে তার
বক্ষে ধরিয়া চুম্বে কবর বারংবার !
মাখিয়া স্বামীর কবরের ধূলি সকল গায়
মক্কার পথে আবার আমিনা ফিরিয়া যায় ।
ফিরে যেতে মন সরে না ছাড়িয়া গোরস্থান ,
তবু যেতে হবে - এ বালক এ যে স্বামীর দান !
মরুপথে বাজে উটচালকের বংশী সুর ,
মনে হয় যেন সেই ডাকে তারে ব্যথা - বিধুর !
মনে মনে বলে - ' অন্তর্যামী ! শুনেছি ডাক ,
তুমি ডাকিয়াছ - ছিঁড়ে যাব বন্ধন বেবাক । '
কিছুদূর আসি পথমঞ্জিলে আমিনা কয় -
' বুকে বড়ো ব্যথা , আহ্মদ , বুঝি হল সময়
তোরে একলাটি ফেলিয়া যাবার ! চাঁদ আমার ,
কাঁদিসনে তুই , রহিল যে রহমত খোদার ! '
বলিতে বলিতে শ্রান্ত হইয়া পড়ি ঢলি ,
ফিরদৌসের পথে মা আমিনা গেল চলি !
বজ্র - আহত গিরি - চূড়া সম কাঁপি খানিক
মা - র মুখে চাহি রহিল বালক নির্নিমিখ !
পূর্ণিমা চাঁদে গ্রাসে রাহু এই জানে লোকে ,
গরাসিল রাহু আজ ষষ্ঠীর চন্দ্রকে !

বাজ - পড়া তালতরুসম একা বৃন্তহীন
দাঁড়ায়ে বৃদ্ধ মুত্তালিব
আকাশ - ললাটে ললাট রাখিয়া নিশি ও দিন
দেখায় তাহার বদ - নসিব ।
আবদুল্লাহ্ গিয়াছিল , আমিনা আজ
মোহাম্মদেরে দিয়া জামিন !
দরদ - মুলুকে বাদশাহ শিরে বেদনা আজ
উন্নত শির বীর প্রাচীন ,
ফরিয়াদ করে আকাশে তুলিয়া নাঙ্গা শির ,
' ওরে বালক কেন এলি হেথায় ,
নাহি পল্লব - ছায়া পোড়া তরু মরুর তার
কী দিয়া আতপ নিবারি হায় !
খাক হয়ে গেছে মরু - উদ্যান , বালুর উপরে বালুর স্তূপ
রচেছে সেখানে কবর গাহ্
গুল নাই , কেন পোড়াইতে পাখা এলি মধুপ ,
শোকপুরী - আমি শাহানশাহ !
নাহি পল্লব - শাখা নাই একা তালতরু ,
উড়ে এলি সেথা বুলবুলি !
ঊর্ধ্বে তপ্ত আকাশ নিম্নে খর মরু
' বিয়াবানে ' এলি গুল ভুলি । '
যত কাঁদে তত বুকে বাঁধে আরও , কে রে কপট
মায়াবী খেলিছে খেলা এমন ,
প্রাচীন বটের সারা তনু ঘিরি , জটিল জট
আঁকড়িয়া আছে পোড়া কানন ।
ব্যাধ - ভয়াতুর শিশু - পাখিসম তবু বালক
জড়াইয়া পিতামহেরে তার ,
জননীর চলে - যাওয়া পথে চাহে নিষ্পলক
ডাগর নয়ন ব্যথা বিথার ।
যে ডাল ধরে সে সেই ডাল ভাঙে , অ - সহায়
তবু আর ডাল ধরে আবার ,
তৃণটিও ধরে আঁকড়ি স্রোতে যে ভাসিয়া যায়
আশা মনে - যদি পায় কিনার ।
শোকে ঘুণধরা জীর্ণ সে শাখা , তাই ধরি
রহিল বালক প্রাণপণে ,
জানে না , এ ডালও ভাঙিয়া পড়িবে শিরোপরি
আবার ঘোর প্রভঞ্জনে ।
পাখা মেলে এল শোকের বিপুল ' সি - মোরগ '
কালো হল ধরা সেই ছায়ায় ,
দু - বছর পরে - পিতামহ চলি গেল স্বরগ
ছিঁড়ি বন্ধন মোহমায়ায় ।
ওড়ে কালো মেঘ মক্কার শিরে শকুনিপ্রায়
ছিন্ন জটায়ু - পাখা যেন ,
আট বছরের বালকের বাহু শক্তি তায়
বাঁধিয়া রাখিবে নাই হেন ।
আরবের বীর মক্কার শির মুত্তালিব
কোরায়শি সর্দার মহান ,
আখেরি নবির না - আসা বাণীর দূত নকিব
করিল গো আজ মহাপ্রয়াণ ।
মুকুটবিহীন মক্কার বাদশাহ আজি
ফেলে গেল ধূলি সিংহাসন ,
মক্কার ঘরে ঘরে ওঠে ক্রন্দন আজি ,
মাতম করিছে শত্রুগণ ।
ডাকিয়া পুত্র আবুতালেবেরে মুত্তালিব
দিয়াছিল সঁপি আহমদে ,
জ্যেষ্ঠতাতের কোলে এল সব - হারা ' হাবিব ,
দিঘির কমল এল নদে ।
মূলহারা ফুল স্রোতে ভেসে যায় নির্বিকার
নাহি আর সুখ - দুঃখ লেশ ,
শুধু জানে তারে ভাসিতে হইবে বারংবার
এমনই অকূলে নিরুদ্দেশ !
রহস্য - লীলারসিক খোদার অন্ত নাই ,
কী জানি সাধিতে কোন সে কাজ
বন্ধুরে বন্ধুর পথে - বেদনা নাই
ফুলেরে ফোটায় কাঁটার মাঝ ।
নির্বেদ সে কি , নাহি গো দুঃখ ব্যথা কি তার ?
সৃষ্টি কি তার শুধু খেয়াল ?
শুধু ভাঙাগড়া পুতুলখেলা কি নির্বিকার
খেলে মহাশিশু চির সে কাল ?
জগতেরে আলো দানিবে যে - কেন অন্ধকার
তার চারপাশে ঘিরিয়া রয় ?
সব শোকে দিবে শান্তি যে - শৈশব তাহার
কেন এত শোক দুঃখময় ?
কেহ তা জানে না , জানিবে না কেহ , সদুত্তর
পাইবে না কেহ কোনো সেদিন ,
শুধু রহস্য , জিজ্ঞাসা শুধু , চির - আড়াল
বিস্ময় আদি অন্তহীন !
মাতৃগর্ভে শিশু যবে হল পিতৃহীন ,
পাইল না কভু পিতৃক্রোড় ,
ষষ্ঠবরষে হারাল মাতায় , স্নেহ - বিহীন
জীবনে কেবলই ঘাত কঠোর !
পুন অষ্ঠম বরষে হারাল পিতামহে
সবহারা শিশু নিরাশ্রয়
পড়িল অকূল তরঙ্গাকুল ব্যথা - দহে ,
দশদিশি যেন মৃত্যুময় !
খেলে যে বেড়াবে ধুলা - কাদা লয়ে স্নেহনীড়ে ,
ব্যথার উপরে পেয়ে ব্যথা
বালক - বয়সে হল সে ধেয়ানি মরুতীরে -
অতল অসীম নীরবতা
ছাইল আজিকে জীবন তাহার , একা বসি
ভাবে , এ জীবন মৃত্যু হায়
কেন অকারণ ? কেন কেঁদে ফেরে ক্রন্দসী
এই আনন্দময় ধরায় ?
পলাতক শিশু ঘরে নাহি রয় , নিষ্কারণ
ঘুরিয়া বেড়ায় পথে পথে
খুঁজিয়া বেড়ায় মরু - কান্তার খেজুর বন
অন্ধগুহায় পর্বতে ,
সকল দিশার দিশারির দেখা পাবে বুঝি ,
হবে সমাধান সমস্যার ,
' আব - হায়াতের ' মৃত্যু - অমৃত পাবে খুঁজি -
খুঁজে পায়নি যা সেকান্দার ।
এমনই করিয়া বেদনার পরে পেয়ে বেদন
অল্প বয়সে শেষ নবি
ভাবে তারই কথা এই রহস্য যার সৃজন
আঁধার যাহার - যার রবি !