আঁধার ধরণি চকিতে দেখিল স্বপ্নে রবি ,
মক্কায় পুন ফিরিয়া আসিল কিশোর নবি ।
ছাগ মেষ লয়ে চলিল কিশোর আবার মাঠে ,
দূর নিরালায় পাহাড়তলির একলা বাটে ।
কী মনে পড়িত চলিতে চলিতে বিজন পুরে ,
কে যেন তাহারে কেবলই ডাকিছে অনেক দূরে ।
আশমানি তার তাম্বু টাঙানো মাথার পরে ,
গ্রহ রবি শশী দুলিতেছে আলো স্তরে স্তরে ।
ভুলে গিয়ে পথ , ভুলি আপনায় , বিশ্ব ভুলি
বসিত কিশোর আসন করিয়া পথের ধূলি ।
থমকি দাঁড়াত গগনে সূর্য , ধেয়ান - রত ,
কিশোরে হেরিতে নমিত পাহাড় শ্রদ্ধানত ।
সাগরের শিশু মেঘেরা আসিত দানিতে ছায়া ,
সহসা বাজিল রণ - দুন্দুভি আরবদেশে ,
' ফেজার ' যুদ্ধ আসিল ভীষণ করাল বেশে ।
মরুর মাতাল মাতিল রৌদ্র - শারাব পিয়া ,
যে গৃহযুদ্ধে আরব হইল মরু সাহারা ,
আত্মবিনাশী সে রণে নামিল পুন তাহারা ।
এ মহারণের জন্ম প্রথম ' ওকাজ ' মেলায় ,
মাতিত যেখানে সকল আরব পাপের খেলায় ।
সকল প্রধান গোত্র মিলিত হেথায় আসি ,
একে অন্যের পাত্রে ছিটাতে কাদার রাশি ।
কবির লড়াই চলিত সেখানে কুত্সা গালির ,
মদের অধিক ছুটিত বন্যা কাদা ও কালির ।
এই গালাগালি লইয়া বাধিল যুদ্ধ প্রথম ,
দেখিতে দেখিতে লাগিল ' ফেজার ' দুপুরে মাতম ।
নবির গোত্র ' বনি হাশেমীরা সে ভীম রণে
হইল লিপ্ত তাদের মিত্র - গোত্র সনে ।
তরুণ নবিও চলিল সে রণে যোদ্ধৃসাজে ,
যুদ্ধে যাইতে পরানে দারুণ বেদনা বাজে ।
ভায়ে ভায়ে এই হানাহানি হেরি পরান কাঁদে ,
নাহি কি গো কেহ - এদের সোনার রাখিতে বাঁধে ?
সকল গোষ্ঠী সর্দারে ডাকি বোঝায় কত ,
আপনার দেহ করিস তোরা রে আপনি ক্ষত !
মৃত্যু - মদের মাতাল না শোনে নবির বাণী ,
পাঁচটি বছর চলিল ভীষণ সে হানাহানি ।
সদা নিরন্ন আতুর দুঃখী দরিদ্রেরে
সেবিত যে তারে ফেলিলে গো খোদা এ কোন ফেরে !
যুদ্ধভূমিতে গিয়া নবি হায় যুদ্ধ ভুলি
আহত সেনারে সেবিত আদরে বক্ষে তুলি ।
দেখিতে দেখিতে তরুণ নবির সাধনা সেবায়
শত্রু মিত্র সকলে গলিল অজানা মায়ায় ।
সন্ধি হইল যুযুত্সু সব গোত্র দলে
মোহাম্মদের মানিল সালিশ মিলি সকলে ।
বসিল সালিশ ' ইবনে জদ্আন ' গৃহে মক্কায় ,
মধ্যে মধ্যমণি আহমদ শোভা সে সভায় !
' হাশেম , ' জোহরা ' গোত্রের যত সেরা সর্দার
শরিক হইল শুভক্ষণে সে সালিশি সভার ।
মোহাম্মদের প্রভাবে সকলে হইল রাজি ,
সত্যের নামে চলিবে না আর ফেরেববাজি !
আল্লার নামে শপথ করিল হাজির সবে
সন্ধির সব শর্ত এবার কায়েম রবে ।
একটি পশম ভেজাবার মতো সমুদ্র জল
রবে যতদিন , ততদিন রবে শর্ত অটল !
ফেলি হাতিয়ার হাতে হাত রেখে মিলি ভাই ভাই
এই সে শর্তে হল প্রতিজ্ঞাবদ্ধ সবাই ।
( ) আমরা আরবে অশান্তি দূর করার লাগি
সকল দুঃখ করিব বরণ বেদনাভাগী ।
( ) বিদেশির মান সম্ভ্রম ধন প্রাণ যা কিছু
রক্ষিব , শির তাহাদের কভু হবে না নিচু ।
) অকুন্ঠ চিত্তে দরিদ্র আর অসহায়েরে
রক্ষিব মোরা পড়িলে তাহারা বিপদ ফেরে ।
( ) করিব দমন অত্যাচারীর অত্যাচারে ,
দুর্বল আর হবে না পীড়িত তাদের দ্বারে ।
দুর্বল দেশ , দুর্বল আজ স্বদেশবাসী ,
আমরা নাশিব এ - উত্পীড়ন সর্বনাশী !
দু - চারি বছর সন্ধির এই শর্ত মতো
আরবের মরু হল না কলহ - ঝটিকাহত ।
রক্তের তৃষ্ণা ব্যাঘ্র কদিন ভুলিয়া রবে ,
মাতিল আরব বারে বারে তাই ঘোর আহবে ।
ভোলেনি আরবে শুধু একজন একথা কভু ,
মোহাম্মদ সে সত্যাগ্রহী দীনের প্রভু !
বহুকাল পরে পেয়ে পয়গম্বরী নবুয়ত
এই প্রতিজ্ঞা ভোলেনি সত্যব্রতী হজরত ।
ভীষণ ' বদর ' সংগ্রামে হয়ে যুদ্ধ - জয়ী
বজ্র - ঘোষ কন্ঠে কহেন , ' মিথ্যাময়ী
নহে নহে মোর প্রতিজ্ঞা - বাণী , শোনরে সবে ,
যুদ্ধে - বন্দি শত্রুরা আজ মুক্ত হবে !
শত্রু - পক্ষ কেহ যদি আজ হাসিয়া বলে ,
প্রতিজ্ঞা করি ভোলাও এমনই মিথ্যা ছলে !
কেহ নাহি দেয় - আমি দিব সাড়া তাহার ডাকে ,
সত্যের তরে এই ' ইসলাম ' কহিব তাকে !
অসহায় আর উত্পীড়িতের বন্ধু হয়ে
বাঁচাতে এসেছে ' ইসলাম ' নিজে পীড়ন সয়ে ! '
ন্যায়েরে বসাবে সিংহ - আসনে লক্ষ্য তাহার ;
মুসলিম সেই , এই ন্যায় - নীতি ধেয়ান যাহার !
এমনই করিয়া ভবিষ্যতের সহস্রদল
মেলিতে লাগিল পাপড়ি তাহার আলোর কমল ।
অনাগত তার আলোক - আভাস গগনে লেগে
উঠিতে লাগিল নতুন দিনের সূর্য জেগে ।
আকাশের পর - কোণা রেঙে ওঠে সেই পুলকে ,
দ্যুলোকের রবি আলো দিতে আসে এই ভূলোকে ।
স্তব করে আর কাঁদে ধরণির সন্তানগণ ,
ব্যথা - বিমথন এসো এসো ওগো অনাথ - শরণ !