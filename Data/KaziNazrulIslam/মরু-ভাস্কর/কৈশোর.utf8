বিশ্ব - মনের সোনার স্বপনে কিশোর তনু বেড়ায় ওই
তন্দ্রা ঘোরে অন্ধ আঁখি নিখিল খোঁজে কই সে কই ।
বাজিয়ে বাঁশি চড়ায় উট ,
নিরুদ্দেশে দেয় সে ছুট ,
' হেরার ' গুহায় লুকিয়ে ভাবে - এ আমি তো আমি নই !
অতল জলে বিম্বসম ফুটেই কেন বিলীন হই ।
রূপ ধরে ওই বেড়ায় খেলে দাহন - বিহীন অগ্নিশিখ
পথিক ভোলে পথ - চলা তার , দাঁড়িয়ে দেখে নির্নিমিখ ।
সাগর অতল ডাগর চোখ
ভোলায় আকাশ অলখ লোক ,
যায় যে পথে - ফিনকি রূপের ছড়িয়ে পড়ে দিগ্বিদিক ,
আরব - সাগর - মন্থন - ধন আরব দুলাল নীল মানিক ।
পালিয়ে বেড়ায় পলাতকা রাখতে নারে আপন জন ,
কারুর পানে চায় না ফিরে কে জানে তার কোথায় মন ।
আদর করে সবাই চায় ,
সে চলে যায় চপল পায় ,
কে যেন তার বন্ধু আছে ডাকছে তারে অনুক্ষণ ,
তার সে ডাকের ইঙ্গিত ওই সাগর মরু পাহাড় বন ।
মক্কাপুরীর রত্নমালায় মধ্যমণি এই কিশোর ,
পিক পাপিয়া অনেক আছে - দূরবিহারী এ চকোর ।
কী মায়া যে এ জানে ,
অজানিতে মন টানে ,
সবার চোখে নিথর নিশা , উহার চোখে প্রভাত ঘোর ।
ফটিক জলের ঊষর দেশে সে এসেছে বাদল - মৌর ।
এমনি করে দ্বাদশ বরষ একার জীবন যায় কাটি ,
আবুতালেব বলল , " এবার করব সোনা এই মাটি !
আহ্মদ তোর দৌলতে !
এবার যাব দূর পথে
বাণিজ্যে ' শাম ' ' মোকাদ্দসে , তুই যেন বাপ রোস খাঁটি ,
দেখিস তুই এ তোর পিতাম - পিতার পূত এই ঘাঁটি । "
' চাচা , তোমার সঙ্গে যাব , বলল কিশোর শেষ নবি ,
চক্ষে তাহার উঠল জ্বলে ভবিষ্যতের কোন ছবি ।
কে যেন দূর পথের পার
ডাকছে তারে বারংবার ,
সন্ধানে তার পার হবে সে এই সাহারা এই গোবি ,
আকাশ তারে ডাক দিয়েছে আর কি বাঁধা রয় রবি ?
বুঝায় যত আবুতালেব , " মানিক , সে যে অনেক দূর !
দজলা ফোরাত পার হতে হয় , লঙ্ঘিতে হয় পাহাড় তূর ।
মরুর ভীষন ' লু ' হাওয়া ,
যায় না সেথা জল পাওয়া ,
কত সে পথ যাব মোরা , ঘুরতে হবে অনেক ঘুর ! "
কিশোর চোখে ভেসে ওঠে কোকাফ মুলুক পরির পুর ।
লঙ্ঘি সবার নিষেধ - বাধা চাচার সাথে কিশোর যায়
বাণিজ্যে দূর দেশে প্রথম উটের পিঠে - মরুর নায় ।
দেখবি রে আয় বিশ্বজন ,
রত্ন খোঁজে যায় রতন !
ধুলায় করে সোনামানিক যেজন ঈষত্ পা - র ছোঁয়ায় ,
আনতে সোনা সে যায় রে ওই সোনার রেণু ছিটিয়ে পায় !
দেখবি কে আয় , দরিয়া চলে নহর থেকে আনতে জল ,
আনতে পাথর চলল পাহাড় ঝরনা - পথে সচঞ্চল ।
ফুলের খোঁজে কানন যায় ,
নতুন খেলা দেখবি আয় !
বেহেশ্ত - দ্বারী রেজওয়ান চায় কোথায় পাবে মিষ্ট ফল !
সূর্য চলে আলোর খোঁজে , মানিক খোঁজে সাগর - তল !
দেখবি কে আয় , আজ আমাদের নওল কিশোর সওদাগর
শুক্লা দ্বাদশ তিথির চাঁদের কিরণ ঝলে মুখের পর
আয় মহাজন ভাগ্যবান ,
এই সদাগর এই দোকান
আর পাবিনে , আর পাবিনে এমন বিকিকিনির দর !
আয় গুনাগার , এবার সেরা সওদাগরের চরণ ধর !
আয় গুনাগার , লাভ লোকসান খতিয়ে নে তোর এই বেলা ,
আসবে না আর এমন বণিক , বসবে না আর এই মেলা !
ফিরদৌসের এই বণিক
মাটির দরে দেয় মানিক !
জহর নিয়ে জহরত দেয় , নও - বণিকের নও - খেলা ।
আয় গুনাগার , ক্ষতির হিসাব চুকিয়ে নে তোর এই বেলা ।
গুনাগারীর জীবন - খাতায় শূন্য যাদের লাভের ঘর ,
এই বেলা আয় - ভুলিয়ে নে সব , কিশোর বয়েস সওদাগর ।
আন রে জাহাজ , আন রে উট ,
বিশ হাতে আজ মানিক লুট !
অর্থ খুঁজে ব্যর্থ যে জন , এর কাছে খোঁজ তার খবর ।
শূন্য ঝুলি দেউলিয়া আয় , পুণ্যে ঝুলি বোঝাই কর !
আপনপ্রেয় শ্রেয় যা সব মৃত্যুরে তা দান করে
অপরিমাণ জীবন - পুঁজি সে এনেছে অন্তরে ,
তাই দিবে সে বিলিয়ে আজ
সকলজনে বিশ্বমাঝ !
আয় দেনাদার , বিনা সুদে ঋণ দেবে এ প্রাণ ভরে ,
ঋণ - দায়ে যে পালিয়ে বেড়ায় , শোধ দেবে এ , আন ধরে !
পঙ্খিরাজে পাল্লা দিয়ে মরুর পথে ছুটছে উট
চরণ তার আজ বারণ - হারা , রুখতে নারে বলগা - মুঠ ।
পৃষ্ঠে তাহার এ কোনজন ,
চলতে শুধু চায় চরণ
' হজজ্ ' ' রমল্ ' ছন্দ - দোলে দুলিয়ে তনু সে দেয় ছুট ।
উট নয় সে , ফিরদৌসের বোররাক - নয় নয় এ ঝুট !
চলতে পথে মনে ভাবে যতেক আরব বণিক দল -
ঊষর মরুর ধূসর রোদেও কেমনে তনু রয় শীতল !
মেঘ চাইতে পায় পানি ,
এ কোন মায়ার আমদানি !
খুঁড়তে মরু ঠাণ্ডা পানি উথলে আসে অনর্গল ।
উড়ছে সাথে সফেদ কপোত ঝাঁক বেঁধে ওই গগনতল ।
বুঝতে নারে , ভাবে এসব খোদার খেলা , নাই মানে !
মরুর রবি নিষ্প্রভ কি হল এবার , কে জানে !
ছিটায় না সে আগুন - খই ,
সে ' লু ' হাওয়ায় ঘূর্ণি কই ,
থাকত না তো এমন ডাঁসা আঙুর মরুর উদ্যানে ।
জাদুকরের জাদু এসব - মরুর পথে সবখানে ।
পৌঁছাল শেষ দূর বোসরায় তালিব , আরব সওদাগর
নগরবাসী আসল ছুটে , দেখবে জিনিস নতুনতর ।
বণিকদলে ও কোনজন -
চক্ষে নিবিড় নীলাঞ্জন ,
এই বয়সে কে এল ওই শূন্য করে কোন সে ঘর !
কার আঁচলের মানিক লুটায় মরুর ধুলায় পথের পর ।
অপরূপ এক রূপের কিশোর এসেছে ' শাম , উঠল রোল ,
মুখর যেমন হয় গো বিহগ আসলে রবি গগন - কোল ।
পালিয়ে হুরিস্থান সুদূর
এসেছে এ কিশোর হুর ,
নওরোজের আজ বসল মেলা , রূপের বাজার ডামাডোল !
আকাশ জুড়ে সজল মেঘের কাজল নিশান দেয় গো দোল ।
রূপ দেখেছে অনেক তারা , এ রূপ যেন অলৌকিক ,
এ রূপ - মায়া ঘনিয়ে আসে নয়ন ছেড়ে মনের দিক !
আসল পুরোহিতের দল ,
দৃষ্টি তাদের অচঞ্চল
' মোহন ' ধ্যানে দেখলে যারে , রূপ ধরে কি সেই মানিক
আসল মানব - ত্রাণের তরে কিশোর ছেলে এই বণিক ?
কবুতরায় কূজনগীতি গাইছে কবুতরের ঝাঁক ,
দুম্বা - শিশু মা ভুলে তার উহার মুখে চায় অ - বাক ।
গগন - বিথার কাজল মেঘ ,
ফুল - ফোটানো পবন - বেগ ,
মনের বনে শহদ ঝরে আপনি ফেটে মধুর চাক ,
মুঞ্জরিল পুষ্পে পাতায় মলিন লতা তরুর শাখ ।
সেথায় ছিল ইশাই - পুরুত ' বোহায়রা ' নাম , ধ্যান - মগন ,
ইশাই - দেউল মাঝে বসে উথলে ওঠে নয়ন মন !
বসল ধ্যানে পুনর্বার ,
আগমনি আজকে কার ।
দেখলে ধ্যানে - সকল নবি ঈশা , মুসা , দাউদ , যন ,
আসার খবর কইল যাহার আজ এসেছে সেই রতন !
দেখল - তারে বিলিয়ে ছায়া কাজল নীরদ ফিরছে সাথ ,
লুটিয়ে পড়ে মূর্তিপূজার দেউল টুটে , ' লাত মানাত ।
অগ্নি পূজার দেউল সব
যায় নিভে গো , করে স্তব ,
তরুর ছায়া সরে আসে বাঁচাতে গো রোদের তাত ।
জন্তু জড় কইছে ' সালাত , নতুন ' দীনের ' ' তেলেসমাত ।
সে এসেছে বণিক বেশে এই সিরিয়ার এই নগর ,
ধ্যান ফেলে সে আসল ছুটে , যথায় আরব - সওদাগর ।
উদ্দেশ যার পায় না মন
হাতের কাছে আজ সে জন ,
' বোহায়রা ' চায় পলক - হারা , লুটাতে চায় ধুলার পর ।
গগন ফেলে ধরায় এল আজকে ধ্যানের চাঁদ অ - ধর ।
কিশোর নবির দস্ত চুমি ' বোহায়রা ' কয় , " এই তো সেই -
শেষের নবি - বিশ্ব নিখিল ঘুরছে যাঁহার উদ্দেশেই ।
আল্লার এই শেষ ' রসুল ,
পাপের ধরায় পুণ্যফুল ,
দীন - দুনিয়ার সর্দার এই , ইহার আদি অন্ত নেই ।
আল্লার এ রহমত রূপ , নিখিল খুঁজে পায় না যেই । "
বোহায়রা কয় , ' আমার মাঠ রইল দাত্তত আজ সবার । '
মুগ্ধ - চিতে শুনল তালিব সকল কথা বোহায়রার ।
হাসল শুনে কোরেশগণ ,
বলল , ' ফজুল ওর বচন ! '
শুধায় তবু , ' কেমন করে তুমিই পেলে খবর তার ? '
বোহায়রা কয় হেসে , ' যেমন দীপের নীচেই অন্ধকার ।
দেখছি আমি ক - দিন থেকেই ধ্যানের চোখে অসম্ভব
অনেক কিছু - পাহাড় নদী কাহার যেন করে স্তব ,
প্রতি তরু পাষাণ জড়
এই কিশোরের চরণ পর
পড়েছে ঝুঁকে অধোমুখে সিজদা করার লাগি সব ।
সেদিন হতে শুনছি কেবল নতুনতর ' সালাত - রব ।
' দেখেছি এর পিঠের পরে নবুয়তের মোহর সিল ,
চক্ষে ইহার পলক - বিহীন দৃষ্টি গভীর নিতল নীল ।
নবি ছাড়া কারেও গড়
করে নাকো পাষাণ জড় !
' নজ্জুম ' সব বলছে সবাই , আসবে সে জন এ মঞ্জিল
এই সে মাসে , আমার ধ্যানে তাদের গোনায় আছে মিল ।
রুমীয়গণ দেখলে এরে হয়তো প্রাণে করবে বধ ,
দিনের আলোয় আর এনো না , আবুতালিব , এ সম্পদ ।
এই যে কিশোর সুলক্ষণ -
দেখলে ইহার শত্রুগণ -
ফেলবে চিনে , মারবে প্রাণে , খোদার কালাম করবে রদ ! '
তালিব শুনে কাঁপল ভয়ে , হাসল শুনে মোহাম্মদ ।
এমন সময় আসল সেথা সপ্ত রোমান অস্ত্র - কর ,
বোহায়রা কয় , ' কাহার খোঁজে এসেছ এই যাজক - ঘর ? '
বলল তারা , ' খুঁজছি তায়
শেষের নবির আসন চায়
যে জন - তারে , বেরিয়েছে সে এই মাসে এই পথের পর ! '
বোহায়রা কয় , ' বণিক এরা , ইহারা নয় , নবির চর ! '
ফিরে গেল রোমান ইহুদ , বোহায়রা কয় , ' আজ রাতে
পাঠিয়ে দাও এ কিশোর কুমার তোমার স্বদেশ মক্কাতে ! '
কিশোর নবি সওদাগর
চলল ফিরে আবার ঘর ,
বেলাল , আবুবকর চলে সঙ্গী হয়ে সেই সাথে ।
জীবন - পথের চির - সাথি সাথি হল আজ প্রাতে ।