হে আমার দাড়ি !
একাদশ বর্ষ পরে গেলে আজি ছাড়ি
আমারে কাঙাল করি , শূন্য করি বুক !
শূন্য এ চোয়াল আজি শূন্য এ চিবুক !

তোমার বিরহে বন্ধু , তোমার প্রেয়সী
ঝুরিছে শ্যামলী গুম্ফ ওষ্ঠকূলে বসি !
কপোল কপাল ঠুকি করে হাহাকার -
' রে কপটি , রে সেফটি গিলেট রেজার ! '

একে একে মনে পড়ে অতীতের কথা -
তখনও ফোটেনি মুখে দাড়ির মমতা !
তখনও এ গাল ছিল সাহারার মরু ,
বে - পাল মাস্তুল কিংবা বিপল্লব তরু !
স্বজাতির ভীরুতার ইতিহাস স্মরি
বাহিয়া বি - শ্মশ্রু গণ্ড অশ্রু যেত ঝরি ।
নারীসম কেশ বেশ , নারিকেলি মুখ ,
নারিকেলি হুঁকা খায় ! - পুরুষ উত্সুক
নারীর ' নেচার ' নিতে , হা ভারত মাতা !
নারী - মুণ্ড হল আজি নর বিশ্বত্রাতা !

চলিত কাবুলিওয়ালা গুঁতো - হস্তে পথে
উড়ায়ে দাড়ির ধ্বজা , আফগানিয়া রথে
সুকৃষ্ণ নিশান যেন ! অবাক বিস্ময়ে
মহিলা - মহলে নিজ নারী - মুখ লয়ে
রহিতাম চাহি আমি ঘুলঘুলি - ফাঁকে ,
বেচারি বাঙালি দাড়ি , কে শুধায় তাকে ?
চলিত মটরু মিয়াঁ চামারুর নানা ,
মনে হত , এ দাড়িও ধার করে আনা
কাবুলির দেনা - সাথে ! বাঙালির দাড়ি
বাঙালির শৌর্য - সাথে গিয়াছে গো ছাড়ি !
দাড়ির দাড়িম্ব বনে ফেরে নাকো আর
নির্মুক্ত হিড়িম্বা সতী , সে যুগ ফেরার !
জামাতারে হেরি শ্বশ্রু লুকান যেমনি !
' রেজারে ' হেরিয়া শ্মশ্রু লুকাল তেমনি !

ভোজপুরি দারোয়ান তারও দাড়ি আছে ,
চলিতে সে দাড়ি যেন শিখীপুচ্ছ নাচে !
পাঞ্জাবি , বেলুচি , শিখ , বীর রাজপুত ,
দরবেশ , মুনি , ঋষি , বাবাজি অদ্ভুত ,
বোকেন্দ্র - গন্ধিত ছাগ সেও দাড়ি রাখে ,
শিম্পাঞ্জি , গরিলা - হায় , বাদ দিই কাকে !
এমন যে বটবৃক্ষ তারও নামে ঝুরি ,
ঝুরি নয় ও যে দাড়ি করিয়াছে চুরি
বনের মানুষ হতে ! তাই সে বনস্পতি আজ !
দাড়ি রাখে গুল্মলতা রসুন পেঁয়াজ !
হাটে দাড়ি , মাঠে দাড়ি , দাড়ি চারিধার ,
লক্ষ খারে ঝরে যেন দাড়ি - বারিধার !
ঝরে যবে বৃষ্টিধারা নীল নভ বেয়ে
মনে হয় গাড়ি গাড়ি দাড়ি গেছে ছেয়ে
ধরণির চোখে - মুখে , সে সুখ - আবেশে
নব নব পুষ্পে তৃণে ধরা ওঠে হেসে !
মুকুরে হেরিয়া নিত বি - শ্মশ্রু বদন
লজ্জায় মুদিয়া যেত আপনি নয়ন ।
হায় রে কাঙালি ,
রহিলি তুই - ই হয়ে মাকুন্দা বাঙালি !

এতেক চিন্তিয়া এক ক্ষুর করি ক্রয়
চাঁছিতে লাগিনু গাল সকল সময় ।
বহু সাধ্য - সাধনায় বহু বর্ষ পরে
উদিল নবীন দাড়ি ! যেন দিগন্তরে
কৃষ্ণ মেঘ দিল দেখা অজন্মার দেশে ,
লালিমলি - পার্সেল যেন অঘ্রানের শেষে !
সে দাড়ি - গৌরব বহি সু - উচ্চ মিনারে
দাঁড়াইয়া ঘোষিতাম , ' এই দাড়িকারে
নিন্দে যারা , তারা ভীরু তারা কাপুরুষ !
হায় রে বেহুঁশ ,
নারী তো নরের রূপ পেতে নাহি চায় ,
তাদের হয় না দাড়ি , গুম্ফ না গজায় !

দাড়ি রাখি হইয়াছি শ্রীহীন মিয়াঁ !
কিন্তু বন্ধু , তোমরা যে শ্রীমতী অমিয়া
হইতেছ দিনে দিনে !
কেবা নর কেবা নারী কেহ নাহি চিনে ! '
কে কাহার কথা শোনে , ওরা করে ' শেভ ,
আমারে দেখিলে বলে - ' ওই অজদেব ! '
হই অজ - মুণ্ড আমি তবু দক্ষ - রাজা ,
দক্ষেরই জামাতা শিব - ( খায় খাক গাঁজা ! )
দিনে দিনে বাড়ে দাড়ি রেজার - কর্ষণে ,
শস্য - শ্যামা ধরা যেন হলের ঘর্ষণে !

একাদশ বর্ষ পরে - হায় রে নিয়তি
কে জানে আমার ভাগ্যে ছিল এ দুর্গতি !
সেদিন কার্জন - হলে দিলীপকুমার
আসিল গাহিতে গান , কে করে শুমার
কত যে আসিল নর কত সে যে নারী !
ঠেসাঠেসি ঘেঁসাঘেঁসি , কত ধুতি শাড়ি
ছিঁড়িল পশিতে সেথা ! চেনা নাহি যায়
কেবা নর কেবা নারী - এক কেশ এক বেশ , হায় !

সে নিখিল নারী - সভা মাঝে
হেরিলাম , আমারই সে জয়ডঙ্কা বাজে
মুখে মুখে দিকে দিকে ! আমি কৃষ্ণ - সম
একাকী পুরুষ বিরাজিনু অনুপম ।

সম্মুখে বালিকা এক গাহিতে বসিয়া
ভুলি গেল সুর লয় মোরে নিরখিয়া ।
বলে , ' মাগো , ও কী দাড়ি , দেখে ভয় লাগে !
সুর মম ভয়ে সারদার কোল মাগে ,
বাহিরিতে চাহে নাকো ।
উহারে সম্মুখ হতে সরাইয়া রাখো ! '
গর্বে নাড়ি দাড়ি
কহিলাম - ' গান ! তব সাঝে মম আড়ি ! '
সরোষে যেমনি যাব বাহিরিতে আমি ,
বিস্ময়ে হেরিনু , মম দাড়ি গেছে থামি
বাঁধিয়া যায় গো দাড়ি নিমেষের ভ্রমে ?

চিত্কারিল নারীদল নব নব সুরে ,
বানর নরের দল হাসিল অদূরে
ঝিঁঝিট - খাম্বাজে কেহ , কেহ মালকোশে ,
হিন্দোলে হুংকারে কেহ ওস্তাদি আক্রোশে !
আসিল নারীর স্বামী , স্বামীর শ্যালক ,
পলাইতে যত চাহি পিছে লাগে শক !
দেখেছি অনেক ব্রোচ , বহু সেফটিপিন ,
হিরিনি নাছোড়বান্দা হেন কোনোদিন ।
আমারও স্ত্রীর ব্রোচ কাঁটা বহুবার
বাধিয়াই ছাড়িয়াছে তখনই আবার !

যত পালাইতে চাই তত বাঁধে দাড়ি ,
দাড়ি লয়ে পড়ে গেল শেষে কাড়াকাড়ি
পুরুষ নারীর মাঝে ! ক্ষুরে ও কাঁচিতে
হাসিতে হল্লাতে গোলে কাশিতে হাঁচিতে
লাগিল ভীষণ দ্বন্দ্ব ! যখন চেতনা
ফিরিয়া পাইনু গৃহে , হেরি আনমনা
হাসিছে গৃহিণী মম বাতায়নে বসি ।
জাগিতে দেখিয়া কহে , ' এতদিনে শশী
হল মেঘ - মুক্ত প্রিয় ! ' মুকুরে হেরিয়া মুখ কহিলাম আমি ,
' আমি কই ? ' সে কহিল , ' মুকুরেতে স্বামী ! '