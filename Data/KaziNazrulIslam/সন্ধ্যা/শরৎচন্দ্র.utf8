( চণ্ডবৃষ্টি - প্রপাত ছন্দ )

নব ঋত্বিক নবযুগের !
নমস্কার ! নমস্কার !
আলোকে তোমার পেনু আভাস
নওরোজের নব উষার !
তুমি গো বেদনা - সুন্দরের
দর্দ্ - ই - দিল্ , নীল মানিক ,
তোমার তিক্ত কণ্ঠে গো
ধ্বনিল সাম বেদনা - ঋক ।

হে উদীচী উষা চির - রাতের ,
নরলোকের হে নারায়ণ !
মানুষ পারায়ে দেখিলে দিল্ -
মন্দিরের দেব - আসন ।
শিল্পী ও কবি আজ দেদার
ফুলবনের গাইছে গান ,
আশমানি - মউ স্বপনে গো
সাথে তাদের করনি পান ।
নিঙারিয়া ধুলা মাটির রস
পিইলে শিব নীল আসব ,
দুঃখ কাঁটায় ক্ষত হিয়ার
তুমি তাপস শোনাও স্তব ।
স্বর্গভ্রষ্ট প্রাণধারায়
তব জটায় দিলে গো ঠাঁই ,
মৃত সাগরের এই সে দেশ
পেয়েছে প্রাণ আজিকে তাই ।
পায়ে দলি পাপ সংস্কার
খুলিলে বীর স্বর্গদ্বার ,
শুনাইলে বাণী , ' নহে মানব -
গাহি গো গান মানবতার ।
মনুষ্যত্ব পাপী তাপীর
হয় না লয় , রয় গোপন ,
প্রেমের জাদু - স্পর্শে সে
লভে অমর নব জীবন ! '
নির্মমতায় নর - পশুর
হায় গো যার চোখের জল
বুকে জমে হল হিম - পাষাণ ,
হল হৃদয় নীল গরল ;
প্রখর তোমার তপ - প্রভায়
বুকের হিম গিরি - তুষার -
গলিয়া নামিল প্রাণের ঢল ,
হল নিখিল মুক্ত - দ্বার ।
শুভ্র হল গো পাপ - মলিন
শুচি তোমার সমব্যথায় ,
পাঁকের ঊর্ধ্বে ফুটিল ফুল
শঙ্কাহীন নগ্নতায় !

শাস্ত্র - শকুন নীতি - ন্যাকার
রুচি - শিবার হট্টরোল
ভাগাড়ে শ্মশানে উঠিল ঘোর ,
কাঁদে সমাজ চর্মলোল !
ঊর্ধ্বে যতই কাদা ছিটায়
হিংসুকের নোংরা কর
সে কাদা আসিয়া পড়ে সদাই
তাদেরই হীন মুখের পর !
চাঁদে কলঙ্ক দেখে যারা
জ্যোত্স্না তার দেখেনি , হায় !
ক্ষমা করিয়াছ তুমি , তাদের
লজ্জাহীন বিজ্ঞতায় !
আজ যবে সেই পেচক - দল
শুনি তোমার করে স্তব ,
সেই তো তোমার শ্রেষ্ঠ জয় ,
নিন্দুকের শঙ্খ - রব !
ধর্মের নামে যুধিষ্ঠির
' ইতি গজের ' করুক ভান !
সব্যসাচী গো , ধরো ধনুক -
হানো প্রখর অগ্নিবাণ !
' পথের দাবির অসম্মান
হে দুর্জয় , করো গো ক্ষয় !
দেখাও স্বর্গ তব বিভায়
এই ধুলার ঊর্ধ্বে নয় !

দেখিছ কঠোর বর্তমান ,
নয় তোমার ভাব - বিলাস ,
তুমি মানুষের বেদনা - ঘায়
পাওনি গো ফুল - সুবাস ।
তোমার সৃষ্টি মৃত্যুহীন
নব ধরার জীবন - বেদ ,
করনি মানুষে অবিশ্বাস
দেখিয়া পাপ পঙ্ক ক্লেদ ।
পুষ্পবিলাস নয় তোমার
পাওনি তাই পুষ্প - হার ,
বেদনা - আসনে বসায়ে আজ
করে নিখিল পূজা তোমার !
অসীম আকাশে বাঁধনি ঘর
হে ধরণির নীল দুলাল !
তব সাম - গান ধুলামাটির
রবে অমর নিত্যকাল !
হয়তো আসিবে মহাপ্রলয়
এ দুনিয়ার দুঃখ - দিন
সব যাবে শুধু রবে তোমার
অশ্রুজল অন্তহীন ।
অথবা যেদিন পূর্ণতায়
সুন্দরের হবে বিকাশ ,
সেদিনও কাঁদিয়া ফিরিবে এই
তব দুখের দীর্ঘশ্বাস ।
মানুষের কবি ! যদি মাটির
এই মানুষ বাঁচিয়া রয় -
রবে প্রিয় হয়ে হৃদি - ব্যাথায় ,
সর্বলোক গাহিবে জয় !