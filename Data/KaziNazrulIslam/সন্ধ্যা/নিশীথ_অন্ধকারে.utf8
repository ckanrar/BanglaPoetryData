( গান )

এ কী বেদনার উঠিয়াছে ঢেউ দূর সিন্ধুর পারে ,
নিশীথ - অন্ধকারে ।
পুরবের রবি ডুবিল গভীর বাদল - অশ্রু - ধারে ,
নিশীথ - অন্ধকারে ।
ঘিরিয়াছে দিক ঘন ঘোর মেঘে ,
পুবালি বাতাস বহিতেছে বেগে ,
বন্দিনি মাতা একাকিনী জেগে কাঁদিতেছে কারাগারে ,
শিয়রের দীপ যত সে জ্বালায় নিভে যায় বারে বারে ।
নিশীথ - অন্ধকারে ।
মুয়াজ্জিনের কণ্ঠ নীরব আজিকে মিনার - চূড়ে ,
বহে না শিরাজ - বাগের নহর , বুলবুল গেছে উড়ে ।
ছিল শুধু চাঁদ , গেছে তরবার ,
সে চাঁদও আঁধারে ডুবিল এবার ,
শিরতাজ - হারা কাঁদে মুসলিম অস্ত - তোরণ - দ্বারে ।
উঠিতেছে সুর বিদায় - বিধুর পারাবার - পরপারে ।
নিশীথ - অন্ধকারে ।
ছিল না সে রাজা - কেঁপেছে বিশ্ব তবু গো প্রতাপে তার ,
শত্রু - দুর্গে বন্দি থাকিয়া খোলেনি সে তরবার ।
ছিল এ ভারত তারই পথ চাহি ,
বুকে বুকে ছিল তারই বাদশাহি ,
ছিল তার তরে ধুলার তখ্ত্ মানুষের দরবারে ।
আজি বরষায় তারই তরবার ঝলসিছে বারে বারে ।
নিশীথ - অন্ধকারে ।