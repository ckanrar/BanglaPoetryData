তোমারে আমরা ভুলেছি আজ ,
হে নবযুগের নেপোলিয়ন ,
কোন সাগরের কোন সে পার
নিবু - নিবু আজ তব জীবন ।

তোমার পরশে হল মলিন
কোন সে দ্বীপের দীপালি - রাত ,
বন্দিছে পদ সিন্ধুজল ,
ঊর্ধ্বে শ্বসিছে ঝঞ্ঝাবাত ।

তব অপমানে , বন্দি - রাজ ,
লজ্জিত সারা নর - সমাজ ,
কৃতঘ্নতা ও অবিশ্বাস
আজি বীরত্বে হানিছে লাজ ।

মোরা জানি আর জানি জগত্
শত্রু তোমারে করেনি জয় ,
পাপ অন্যায় কপট ছল
হইয়াছে জয়ী , শত্রু নয় !

সম্মুখে রাখি মায়া - মৃগ
পশ্চাত্ হতে হানে শায়ক -
বীর নহে তারা ঘৃণ্য ব্যাধ
বর্বর তারা নর - ঘাতক ।

হে মরু - কেশরী আফ্রিকার !
কেশরীর সাথে হয়নি রণ ,
তোমারে বন্দি করেছে আজ
সভ্য ব্যাধের ফাঁদ গোপন ।
কামানের চাকা যথা অচল
রৌপ্যের চাকি ঢালে সেথায় ,
এরাই য়ুরোপি বীরের জাত
শুনে লজ্জাও লজ্জা পায় !

তুমি দেখাইলে , আজও ধরায়
শুধু খ্রিস্টের রাসভ নাই ,
আজও আসে হেথা বীর মানব ,
ইবনে - করিম কামাল - ভাই ।

আজও আসে হেথা ইবনে - সৌদ ,
আমানুল্লাহ্ , পহ্লবী ,
আজও আসে হেথা আলতরাশ ,
আসে সনৌসী - লাখ রবি ।

তুমি দেখাইলে , পাহাড়ি গাঁয়
থাকে নাকো শুধু পাহাড়ি মেষ ,
পাহাড়েও হাসে তরুলতা
পাহাড়ের মতো অটল দেশ ।

থাকে নাকো সেথা শুধু পাথর ,
সেথা থাকে বীর - শ্রেষ্ঠ নর ,
সেথা বন্দরে বানিয়া নাই
সেথা বন্দরে নাই বাঁদর !

শির - দার তুমি ছিলে রীফের ,
পরনিকো শিরে শরিফি তাজ ,
মামুলি সেনার সাথে সমান
করেছ সেনানী , কুচকাওয়াজ !
শুধু বীর নহ , তুমি মানুষ ,
শাহি তখ্ত্ ছিল গিরি - পাষাণ ,
রণভূমে ছিলে রণোন্মাদ ,
দেশে ছিলে দোস্ত্ মেহেরবান ।

রীফেতে যেদিন সভ্য ভূত
নাচিতে লাগিল তাথই থই ,
আশমান হতে রীফ - বাসীর
শিরে ছড়াইল আগুন - খই ,

কচি বাচ্চারে নারীদেরে
মারিল বক্ষে বিঁধে সঙিন ,
যুদ্ধে আহত বন্দিরে
খুন করে যার হাত রঙিন ,

হয়েছে বন্দি তাহারা যখন -
( ওদের ভাষায় - হে ' বর্বর । )
করিয়াছ ক্ষমা তাহাদেরে ,
তাহাদের করে রেখেছ কর ।

ওগো বীর ! বীর বন্দিদের ,
করনিকো তুমি অসম্মান ,
তাদের নারী ও শিশুদেরে
দিয়েছ ফিরায়ে - হয়নি প্রাণ ।

তুমি সভ্যতা - গর্বীদের
মিটাওনি শুধু যুদ্ধ - সাধ ,
তাদেরে শিখালে মানবতা ,
বীরও সে মানুষ , নহে নিষাদ ।
বীরেরে আমরা করি সালাম ,
শ্রদ্ধায় চুমি দস্ত্ দারাজ ,
তোমারে স্মরিয়া কেন যেন
কেবলই অশ্রু ঝরিছে আজ ।

তব পতনের কথা করুণ
পড়িতেছে মনে একে একে ,
তব মহত্ত্ব তুমি নিজে
মানুষের বুকে গেলে লেখে ।

মাসতুতো ভাই চোরে চোরে -
ফ্রান্স স্পেন করি আঁতাত
হয়ে লাঞ্ছিত বারংবার
হায়ওয়ান সাথে মিলাল হাত ।

শয়তানি ছল ফেরেব - বাজ
ভুলাল দেশদ্রোহীর মন ,
অর্থ তাদের করিল জয়
অস্ত্রে যাহারা জিনিল রণ ।

স্বদেশবাসীরে কহো ডাকে
অশ্রু - সিক্ত নয়নে , হায় -
' ভাঙে নাই বাহু , ভেঙেছে মন ,
বিদায় বন্ধু , চির - বিদায় ! '

বলিলে , ' স্বদেশ ! রীফ - শরিফ ! '
পরানের চেয়ে প্রিয় আমার !
তুমি চেয়েছিলে মা আমায় ,
সন্তান তব চাহে না আর !
' মাগো তোরে আমি ভালোবাসি ,
ভালোবাসি মা তারও চেয়ে -
মোর চেয়ে প্রিয় রীফ - বাসী
তোর এ পাহাড়ি ছেলেমেয়ে !

' মাগো আজ তারা বোঝে যদি ,
করিতেছি ক্ষতি আমি তাদের ,
আমি চলিলাম , দেখিস তুই ,
তারা যেন হয় আজাদ ফের ! '

দেশবাসী - তরে , মহাপ্রেমিক ,
আপনারে বলি দেলে তুমি ,
ধন্য হইল বেড়ি - শিকল
তোমার দস্ত্ - পদ চুমি !

আজিকে তোমায় বুকে ধরি
ধন্য হইল সাগর - দ্বীপ ,
ধন্য হইল কারা - প্রাচীর ,
ধন্য হইনু বদ - নসিব ।

কাঠ - মোল্লার মউলবির
যুজদানে ইসলাম কয়েদ ,
আজও ইসলাম আছে বেঁচে
তোমাদেরই বরে , মোজাদ্দেদ !

বদ - কিসমত শুধু রীফের
নহে বীর , ইসলাম - জাহান
তোমারে স্মরিয়া কাঁদিছে আজ ,
নিখিল গাহিছে তোমার গান ।
হে শাহানশাহ্ বন্দিদের !
লাঞ্ছিত যুগে যুগাবতার !
তোমার পুণ্যে তীর্থ আজ
হল গো কারার অন্ধকার !

তোমার পুণ্যে ধন্য আজ
মরু - আফ্রিকা মূর - আরব ,
ধন্য হইল মুসলমান ,
অধীন বিশ্ব করে স্তব ।

জানি না আজিকে কোথা তুমি
নয়ি দুনিয়ার মুসা তারিক !
আছে ' দীন , নাই সিপা - সালার ,
আছে শাহি তখ্ত্ , নাই মালিক ।

মোরা যে ভুলেছি , ভুলিয়ো বীর ,
নাই স্মরণের সে অধিকার ,
কাঁদিছে কাফেলা কারবালায় ,
কে গাহিবে গান বন্দনার !

আজিকে জীবন - ফোরাত ' - তীর
এজিদের সেনা ঘিরিয়া ওই ,
শিরে দুর্দিন - রবি প্রখর ,
পদতলে বালু ফোটায় খই ।

জয়নালসম মোরা সবাই
শুইয়া বিমারি খিমার মাঝ ,
আপশোশ করি কাঁদি শুধু ,
দুশমন করে লুটতরাজ !
আব্বাস - সম তুমি হে বীর
গেন্ডুয়া খেলি অরি - শিরে
পঁহুছিলে একা ফোরাত - তীর ,
ভরিলে মশক প্রাণ - নীরে ।

তুমি এলে , সাথে এল না দস্ত্ ,
করিল শত্রু বাজু শহিদ ,
তব হাত হতে আব - হায়াত
লুটে নিল ইউরোপ - এজিদ ।

কাঁদিতেছি মোরা তাই শুধুই
দুর্ভাগ্যের তীরে বসি ,
আকাশে মোদের ওঠে কেবল
মোহররমের লাল শশী !

এরই মাঝে কভু হেরি স্বপন -
ওই বুঝি আসে খুশির ঈদ ,
শহিদ হতে তো পারি না কেউ -
দেখি কে কোথায় হল শহিদ ।

ক্ষমিয়ো বন্ধু , তব জাতের
অক্ষমতার এ অপরাধ ,
তোমারে দেখিয়া হাঁকি সালাত ,
ওগো মগ্রেবী ঈদের চাঁদ !

এ গ্লানি লজ্জা পরাজয়ের
নহে বীর , নহে তব তরে !
তিলে তিলে মরে ভীরু য়ুরোপ
তব সাথে তব কারা - ঘরে ।

বন্দি আজিকে নহ তুমি ,
বন্দি - দেশের অবিশ্বাস !
আসিছে ভাঙিয়া কারা - দুয়ার
সর্বগ্রাসীর সর্বনাশ !