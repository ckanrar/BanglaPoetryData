গান

সকল জাতির সব মানুষের বন্ধু হে মোহ্সিন !
এ যুগে তুমিই শোধ করিয়াছ এক আল্লার ঋণ ।
ভোগ করনিকো বিপুল বিত্ত পেয়ে ,
ভিখারি হইলে শুধু আল্লারে চেয়ে ,
মহাধনী হলে আল্লার কৃপা পেয়ে ,
দুনিয়ায় তাই রহিলে কাঙাল দীন ।

মানুষের ভালোবাসায় পাইলে আল্লার ভালোবাসা ,
সৃষ্টির তরে কাঁদিয়া , পুরালে তব স্রষ্টার আশা ।
তব দান তাই ফুরায়ে নাহি ফুরায় ,
বিত্ত হইল নিত্য এ দুনিয়ায় ,
শিখাইয়া গেলে , মুসলিম তারে কয়
অর্থ যাহারে কিনিতে পারে না , যে নহে লোভ - মলিন ।