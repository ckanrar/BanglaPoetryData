আবার কি আঁধি এসেছে হানিতে
ফুলবনে লাঞ্ছনা ?
দু - হাত ভরিয়া ছিটাইছে পথে
মলিন আবর্জনা ?
করিয়ো না ভয় , হবে হবে লয়
আপনি এ উত্পাত ,
আঙনের দুটো খড়কুটো লয়ে
লুকোবে অকস্মাত্ !
উত্পাতে তার যদি সখা তব
ফুলবনে ফুল ঝরে ,
নব - বসন্তে নব ফুলদল
আসিবে কানন ভরে ।
অসুন্দরের প্রতীক উহারা ,
ফুল - ছেঁড়া শুধু জানে ,
আগে যে চলিবে উহারা টানিবে
কেবলই পিছন পানে ।
বন্ধু , ওদের উহাই ধর্ম ,
তাই বলে তুমি আগে
চলিবে না ভয়ে ? ফুটাবে না ফুল
তোমার কুসুম - বাগে ?
অভিশাপ - শ্বাস দমকা বাতাস
প্রদীপ নিবায় বলে
আলো না জ্বালায়ে রহিবে বসিয়া
আঁধার আঙিনাতলে ?
সূর্যে ঢাকিতে ছুটে যায় নভে
পায়ের তলার ধূলি ,
সূর্য কি তাই লুকাবে আকাশে
আপনার পথ ভুলি ?
তড়িত্ - প্রদীপ জ্বালাইয়া আস
তোমরা বরষা - ধারা ,
তোমাদের জলে সব ধুলো - মাটি
নিমেষে হইবে হারা ।
যে অন্তরের দীপ্তিতে তব
হাতের মশাল জ্বলে ,
ফুত্কারে তাহা নিভিবে না চলো ,
আগে চলো নব বলে !
পথ ভুলাইতে আসিয়াছে যারা
চাহিবে ভুলাতে পথ ,
লঙ্ঘিতে হবে উহাদের রচা
মরু , নদী , পর্বত ।
পিছনের যারা রহিবে পিছনে ,
উহদের চিত্কারে
তুমি কি বন্দি হইয়া রহিবে
আঁধারের কারাগারে ?
মাথার ওপরে শত বাজপাখি
তবু পারাবত দল
আলোক - পিয়াসি চঞ্চল - পাখা
লুণ্ঠিছে নভতলে ।

বন্ধু গো , তোলো শির !
তোমারে দিয়াছি বৈজয়ন্তী
বিংশ শতাব্দীর ।
মোরা যুবাদল , সকল আগল
ভাঙিতে চলেছি ছুটি ,
তোমারে দিয়াছি মোদের পতাকা
তুমি পড়িয়ো না লুটি ।
চাহি না জানিতে - বাঁচিবে অথবা
মরিবে তুমি এ পথে ,
এ পতাকা বয়ে চলিতে হইবে
বিপুল ভবিষ্যতে ।
তাজা জীবন্ত যৌবন - অভিযান -
সেনা মোরা আছি ,
ভূমিকম্পের সাগরের মতো
সুখে প্রাণ ওঠে নাচি ;
চাহ বা না চাহ , মোরা যুবাদল
তোমারে চালাব আগে ,
ব্যগ্র - চরণ চলিবে অগ্রে
আমাদের অনুরাগে !
মৃত্যুর হাতে মরে তো সবাই ,
সেই শুধু বেঁচে থাকে -
মানুষের লাগি যে চির - বিরাগী ,
মানুষ মেরেছে যাকে ।

বিধাতার পরিহাস -
রচেছে মানুষ যুগে যুগে তার
অমানুষী ইতিহাস ।
সবচেয়ে বড়ো কল্যাণ তার
করিয়াছে যে মানুষ ,
তারেই পাথরে পিষিয়া মেরেছে
মেরেছে বিঁধিয়া ক্রুশ !
যে - হাতে করিয়া এনেছে মানুষ
স্বর্গ - অমৃত - বারি ,
সে - হাত কাটিয়া ধরার মানুষ
প্রতিদান দিল তারই !
দেয় ফুল ফল ছায়া সুশীতল -
তরুরে আমরা তাই ,
ঢিল ছুঁড়ে মারি , ফুল ছিঁড়ি তার
শেষে শাখা ভেঙে যাই ।
সেই অভিমানে ফুটিবে না ফুল ?
ফলিবে না তরু - শাখে
সু - রসাল ফল ? দিবে না সে ছায়া
যে আঘাত করে তাকে ?
চন্দ্রে যাহারা বলে কলঙ্কী
চন্দ্রালোকেই বসি ,
করুণার হাসি দেখে তাহাদেরে ,
দিই না গলায় রশি !
অসম সাহসে আমরা অসীম
সম্ভাবনার পথে
ছুটিয়া চলেছি , সময় কোথায়
পিছে চাব কোন মতে !
নীচের যাহারা রহিবে নীচেই ,
ঊর্ধ্বে ছিটাবে কালি ,
আপনার অনুরাগে চলে যাব
আমরা মশাল জ্বালি ।
যৌবন - সেনাদল তব সখা ,
বন্ধু গো নাহি ভয় ,
পোহাবে রাত্রি , গাহিবে যাত্রী
নব আলোকের জয় !