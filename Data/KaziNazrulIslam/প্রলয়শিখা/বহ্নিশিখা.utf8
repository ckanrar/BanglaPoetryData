মেলি শতদিকে শতলেলিহান রসনা
জাগো বহ্নিশিখা স্বাহা দিগ্ - বসনা !
জাগো রুদ্রের ললাটের রক্ত - অনল ,
জাগো বজ্র - জ্বালা বিদ্যুত্ - ঝলমল !
জাগো মহেন্দ্র - তপোভঙ্গের অভিশাপ ,
জাগো অনঙ্গ - দাহন নয়নের তাপ ।
জাগো ভাগীরথী - কূলে - কূলে চুল্লি - শ্মশান ,
জাগো অস্ত - গোধূলি - বেলা দিবা - অবসান !

জাগো উদয়প্রাতের ঊষা রক্তশিখা ,
জাগো সূর্যের টিপ পরি জয়ন্তিকা !
জাগো ক্রোধাগ্নি অবমানিতের বক্ষে ,
জাগো শোকাগ্নি নিরশ্রু রাঙা চক্ষে !
জাগো নিশ্চুপ সয়ে - থাকা ধূমায়িত রোষ ,
জাগো বাণী - মূক কন্ঠে অশনি - নির্ঘোষ !
জাগো খান্ডব - দাহন ভীমা দাহিকা ,
মরু বিদ্রুপ - হাসি জাগো হে মরীচিকা ।
জাগো বাড়ব - অনল জ্বলে , বনে দাবানল ,
জাগো অগ্নি - সিন্ধু - মন্থন হলাহল !
জাগো বহ্নিরুপী তরু - শুষ্ক - জ্বালা ,
জাগো তরলিত অগ্নি গো সুরা - পেয়ালা ।
জাগো প্রতিশোধরূপে উত্পীড়িত বুকে ,
নামো স্বর্গে অভিশাপ উল্কা - মুখে !
এসো ধূমকেতু - ঝাঁটা হাতে ধূমাবতী ,
এসো ভস্মের টিপ পরি অশ্রুমতী ,
জাগো আলো হয়ে রবি - শশী - তারকা - চাঁদে ,
এসো অনুরাগ - রাঙা হয়ে নয়ন - ফাঁদে ।

জাগো কন্টকে জ্বালা হয়ে , নাগ - মুখে বিষ ,
এসো আলেয়ার আলো হয়ে , নিশি - ডাক শিস্ ।
এসো ক্ষুধা হয়ে নিরন্ন রিক্ত ঘরে ,
লুটো লক্ষ্মীর ভান্ডার হাহাস্বরে
জাগো ভীমা - ভয়ংকরী উন্মাদিনী ,
রাঙা দীপক আগুন সুরে বীণাবাদিনী !