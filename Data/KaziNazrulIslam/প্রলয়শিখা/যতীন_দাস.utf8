আসিল শরত্ সৌরাশ্বিন
দেবদেবী যবে ঘুমায়ে রয়
পাষাণ - স্বর্গ হিমালয় - চূড়ে
শুভ্র মৌলি তুষারময় ।
ধরার অশ্রু - সাত সাগরের
লোনা জল উঠি রাত্রিদিন
ধোঁয়াইয়া ওঠে স্বর্গের পানে ,
অভিমানে জমে হয় তু্হিন ।
পাষাণ স্বর্গ , পাষাণ দেবতা ,
কোথা দুর্গতিনাশিনী মা ,
বলির রক্তে রাঙিয়া উঠেছে
যুগে যুগে দশ দিক - সীমা ।
খড়ের মাটির দুর্গা গড়িয়া
দুর্গে বন্দি পূজারিদল
করে অভিনয় ! দেবী - বিগ্রহ
জড় গতিহীন চির - অচল ।
দেবতা ঘুমান , ঘুমায় মানুষ ,
এরই মাঝে নিজ তপোবলে
জোর করে নেয় দেবতার বর
দৈত্য - দানব দলে দলে ।
মোরা পূজা করি , পূজা শেষে চাই
পায়ের পদ্ম শুভ - আশিস ,
ওরা চেয়ে নেয় কালীর খড়গ ,
বিষ্ণুর গদা , শিবের বিষ ।
তপস্যা নাই , ঢাকঢোল পিটে
দেবতা জাগাতে করি পূজা ,
দশপ্রহরণধারিণী এল না
দশশো বছরে দশভুজা ।
এমনই শরত্ সৌরাশ্বিনে
অকাল - বোধনে মহামায়ার
যে পূজা করিল লঙ্কেশ্বরে
বধিতে ত্রেতায় রাম - অবতার ,
আজিও আমরা সে দেবীপূজার
অভিনয় করে চলিয়াছি ,
লঙ্কা - সায়রি রাবণ মোদেরে
ধরিয়া গলায় দেয় কাছি !
দুঃসাহসীরা দুর্গা বলিয়া
হয়তো কাছিতে পড়ে ঝুলে ,
দেবীর আসন তেমনই অটল ,
শুধু নিমেষের তরে দুলে ।
বলি দিয়া মোরা পূজেছি দেবীরে
নব - ভারতের পূজারিদল
গিয়াছিনু ভুলি - দেবীরে জাগাতে
দিতে হল আঁখি - নীলোত্পল ।
মহিষ - অসুর - মর্দিনী মা গো ,
জাগো এইবার , খড়গ ধরো ।
দিয়াছি ' যতীন ' অঞ্জলি নব -
ভারতের আঁখি - ইন্দিবর ।

টুটে তপস্যা , ওঠে জাগি ওই
পূজারত অভিনব ভারত ,
ভারত - সিন্ধু গর্জি উঠিল
নিযুত শঙ্খ মন্ত্রবত্ ।
' উলু উলু ' বোলে পুরনারী , দোলে
হিম - কৈলাস টালমাটাল ,
কারাগারে টুটে অর্গল , ওঠে
রাঙিয়া আশার পূর্বভাল ।
ছুটে বিমুক্ত - পিঞ্জর , পায়ে
লুটে শৃঙ্খল ছিন্ন ওই ,
নাচে ভৈরব , ভৈরবী নাচে
ছিন্নমস্তা তাথই থই ।
আকাশে আকাশে বৃংহিত - নাদ
করে কোটি মেঘ ঐরাবত ,
সাগর শুষিয়া ছিটাইছে বারি ,
ও কী ফুল হানে পুষ্পরথ ।
এ কী এ শ্মশান - উল্লাস নাচে
ধূর্জটি - শিরে ভাগীরথী ,
অকূল তিমিরে সহসা ভাতিল
নব - উদিচীর নব জ্যোতি ।
বিস্ময়ে আঁখি মেলিয়া চাহিনু ,
দেখা যায় শুধু দেবীচরণ ,
মৃত্যুঞ্জয় মহাকাল শিব
যে চরণ - তলে মাগে মরণ !
ভৈরব নাচে ঊর্ধ্বে , নিম্নে
খণ্ডিত শির মহিষাসুর ,
দুলিছে রক্ত - সিক্ত খড়গ ,
কাঁপিছে তরাসে অসুর - পুর ।
চিত্কারি ওঠে উল্লাসে
নব - ভারতের নব - পূজারিদল ,
' চাই না মা তোর শুভদ আশিস ,
চাই শুধু ওই চরণতল -
যে চরণে তোর বাহন সিংহ ,
মহিষ - অসুর মথিয়া যাস ।
যদি বর দিস , দিয়ে যা বরদা ,
দিয়ে যা শক্তি দৈত্য - ত্রাস ' ।
শুধু দেখা যায় দেবীর রক্ত -
চরণ , খড়গ , মহিষাসুর , -
ওকে ও চরণ - নিম্নে ঘুমায়
সমর - শয়নে বিজয়ী শূর ?
কে যতী - ইন্দ্র তরুণ তাপস
দিয়া গেলে তুমি এ কী এ দান ?
শবে শবে গেলে প্রাণ সঞ্চারি -
কেশব , বিলায়ে তোমার প্রাণ !
তিলে তিলে ক্ষয় করি আপনারে
তিলোত্তমারে সৃজিলে , হায় !
সুন্দ ও উপসুন্দ অসুর
বিনাশিতে তব তপ - প্রভায় !
হাতে ছিল তব চক্র ও গদা ,
গ্রহণ করনি হেলায় , বীর !
বুকে ছিল প্রাণ , তাই দিয়ে রণ
জিনে গেলে প্রাণহীন জাতির ।
তোমার হাতের শ্বেত - শতদল ,
শুভ্র মহাপ্রাণ তোমার ,
দিয়া গেলে তব জাতিরে আশিস ,
তোমার হাতের নমস্কার !

লইবে কে বীর উন্নত - শির
দেবতার দান সে শতদল ,
টলিয়া উঠেছে বিস্ময়ে ত্রাসে
বিন্ধ্য হইতে হিম - অচল ।
নামিয়া আসিল এতদিনে বুঝি
হিমগিরি হতে পাষাণী মা ,
কে জানে কাঘার রক্তে রাঙিয়া
উঠিতেছে দশদিক - সীমা !
দেখালে মায়ের রক্তচরণ ,
কে দেখাবি দেবীমূর্তি মা - র ,
ভারত চাহিয়া আছে তার পানে ,
কে করিবে প্রতি - নমস্কার !