তোমারে নমস্কার -
যাহার উদয় - আশায় জাগিছে রাতের অন্ধকার ।
বিহগ - কণ্ঠে জাগে অকারণ পুলক আশায় যার
স্তব্ধ পাখায় লাগে গতিবেগ চপল দুর্নিবার ।
ঘুম ভেঙে যায় নয়নসীমায় লাগিয়া যার আভাস
কমলের বুকে অজানিতে জাগে মধুর গন্ধবাস ।
জাগে সহস্র শিশির - মুকুরে সহস্র মুখ যার
না - আসা দিনের সূর্যট সে তুমি , তোমারে নমস্কার ।
নমো দেবী নমো নম ,
ছুটিয়া চলেছ স্রোত - তরঙ্গ লপাহাড়ি হরিণীসম !
অটল পাষাণ অচপল গিরিরাজের চপল মিয়ে
চলেছে তটিনী তটে তটে নট - মল্লারে গান গেয়ে !
কূলে কূলে হাসো পল্লবে ফুলে ফল - ফসলের রানি ,
বধির ধরারে শোনাও নিত্য কলকলকল বাণী ।
তব কলভাষে খলখল হাসে বোবা ধরণির শিশু ,
ওগো পবিত্রা , কূলে কূলে তব কোলে দোলে নব জিশু ।
তব স্রোতোবেগে জাগে আনন্দ জাগিছে জীবন নিতি ,
চিরপুরাতন পাষাণে বহাও চিরনূতনের গীতি !
জড়েরে জড়ায়ে নাচিছ প্রাণদা , দাও নব প্রাণ তার ,
শ্মশানের পাশে ভাগীরথী তুমি , তোমারে নমস্কার ।