দানবীর , এতদিনে নিঃশেষে
করিলে নিজেরে দান ।
মৃত্যুরে দিলে অঞ্জলি ভরি
তোমার অমৃত প্রাণ ।
অমৃতলোকের যাত্রী তোমরা
পথ ভুলে আস , তাই
তোমাদের ছুঁয়ে অমর মৃত্যু
আজিও সে মরে নাই ।

স্বর্গলোকের ইঙ্গিত - আস
ছল করে ধরাতল ,
তোমাদেরে চাহি ফোটে ধরণিতে
ধেয়ানের শতদল ।
রৌদ্র - মলিন নয়নে বুলাও
স্বপনলোকের মায়া ,
তৃষিত আর্ত ধরায় ঘনাও
সজল মেঘের ছায়া ।

ইন্দ্রকান্তমণি ছিলে তুমি
শ্যাম ধরণির বুকে ,
সুন্দরতর লোকের আভাস
এনেছিলে চোখে - মুখে ।
ঐশ্বর্যের বুকে বসে বলে -
- ছিলে শিব বৈরাগী ,
বিভব রতন ইঙ্গিত শুধু
ত্যাগের মহিমা লাগি ।

ইন্দ্র , কুবের , লক্ষ্মী , আশিস
ঢেলেছিল যত শিরে ,
দু - হাত ভরিয়া ক্ষুধিত মানবে
দিলে তাহা ফিরে ফিরে ।
যে ঐশ্বর্য লয়ে এসেছিলে ,
তাহারই গর্ব লয়ে
করেছ প্রয়াণ , পুরুষশেষ্ঠ ,
উঁচু শিরে নির্ভয়ে !
তব দান - ভারে টলমল ধরা
চাহে বিহ্বল - আঁখি ,
অঞ্জলি পুরি দিয়া মহাদান ,
চক্ষেরে দিলে ফাঁকি ।