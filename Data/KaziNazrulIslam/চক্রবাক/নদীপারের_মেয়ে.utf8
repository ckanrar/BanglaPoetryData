নদীপারের মেয়ে !
ভাসাই আমার গানের কমল তোমার পানে চেয়ে ।
আলতা - রাঙা পা দুখানি ছুপিয়ে নদী - জলে
ঘাটে বসে চেয়ে আছ আঁধার অস্তাচলে ।
নিরুদ্দেশে ভাসিয়ে - দেওয়া আমার কমলখানি
ছোঁয় কি গিয়ে নিত্য সাঁঝে তোমার চরণ , রানি ?

নদীপারের মেয়ে !
গানের গাঙে খুঁজি তোমায় সুরের তরি বেয়ে ।
খোঁপায় গুঁজে কনক - চাঁপা , গলায় টগর - মালা ,
হেনার গুছি হাতে বেড়াও নদীকূলে বালা ।
শুনতে কি পাও আমার তরির তোমায় - চাওয়া গীতি ?
ম্লান হয়ে কি যায় ও - চোখে চতুর্দশীর তিথি ?

নদীপারের মেয়ে !
আমার ব্যথার মালঞ্চে ফুল ফোটে তোমায় - চেয়ে ।
শীতল নীরে নেয়ে ভোরে ফুলের সাজি হাতে ,
রাঙা উষার রাঙা সতিন দাঁড়ায় আঙিনাতে ।
তোমার মদির শ্বাসে কি মোর গুলের সুবাস মেশে ?
আমার বনের কুসুম তুলি পর কি আর কেশে ?

নদীপারের মেয়ে !
আমার কমল অভিমানের কাঁটায় আছে ছেয়ে !
তোমার সখায় পূজ কি মোর গানের কমল তুলি ?
তুলতে সে - ফুল মৃণাল - কাঁটায় বেঁধে কি অঙ্গুলি ?
ফুলের বুকে দোলে কাঁটার অভিমানের মালা ,
আমার কাঁটার ঘায়ে বোঝ আমার বুকের জ্বালা ?