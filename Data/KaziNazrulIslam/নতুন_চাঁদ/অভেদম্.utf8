দেখিয়াছ সেই রূপের কুমারে , গড়িছে যে এই রূপ ?
রূপে রূপে হয় রূপায়িত যিনি নিশ্চল নিশ্চুপ !
কেবলই রূপের আবরণে যিনি ঢাকিছেন নিজ কায়া
লুকাতে আপন মাধুরী যে জন কেবলই রচিছে মায়া !
সেই বহুরূপী পরম একাকী এই সৃষ্টির মাঝে
নিষ্কাম হয়ে কীরূপে সতত রত অনন্ত কাজে ।
পরম নিত্য হয়ে অনিত্য রূপ নিয়ে এই খেলা
বালুকার ঘর গড়িছে ভাঙিছে সকাল - সন্ধ্যা বেলা ।
আমরা সকলে খেলি তারই সাথে , তারই সাথে হাসি কাঁদি
তারই ইঙ্গিতে ' পরম - আমিরে শত বন্ধনে বাঁধি ।
মোরে ' আমি ' ভেবে তারে স্বামী বলি দিবাযামী নামি উঠি ,
কভু দেখি - আমি তুমি যে অভেদ , কভু প্রভু বলে ছুটি ।

একাকী হইয়া একা - একা খেলি , চুপ করে বসে থাকি ।
ভালো নাহি লাগে , কেন সাধ জাগে খেলুড়িরে কাছে ডাকি !
সৃষ্টির ঘুড়ি উড়াই শূন্যে , আনন্দে প্রাণ নাচে ,
দেখি সে লাটাই লুটায়ে পড়েছে কখন পায়ের কাছে ।
বীজ রূপে রই - নিজ রূপ কই ? খুঁজিতে সহসা দেখি
সেই বীজ - আমি মহাতরু হয়ে ছড়ায়ে পড়েছি - এ কী !
শাখাপ্রশাখায় পল্লবে - ফুলে ফলে - মূলে কত রূপে
কখন আমারে বিকশিত করি খেলিতেছি চুপে চুপে !
কত সে বিহগ - বিহগী আসিয়া বেঁধেছে আমাতে নীড় ,
ঊর্ধ্বে নিম্নে কত অনন্ত আলো আঁধারের ভিড় ।
অনন্ত দিকে অনন্ত শাখা , অনন্ত রূপ ধরি
উদ্ভিদ জড় জীব হয়ে আমি ফিরিতেছি সঞ্চরি ।

চির - আনমনা উদাসীন , তাই নিজ সৃষ্টিরই মাঝে
হেরি কত শত ছন্দপতন অপূর্ণতা বিরাজে ।
চমকি উঠিয়া সংহার করি আপনার সেই ভুল ,
সেই ভুল দিয়া নতুন করিয়া ফুটাই সৃষ্টি - ফুল ।
মৃত্যু কেমন লাগে মোর কাছে , শোনো সে বাণী অভয় ,
আঁখির পলক পড়িলে যেমন ক্ষণিক সৃষ্টি - লয় ,
একটি পলক আঁধারে হেরিয়া আবার সৃষ্টি হেরি ,
মৃত্যুর পরে জীবন আসিতে ততটুকু হয় দেরি !
মৃত্যুর ভয় ভীত যারা , হয় তাদেরই নরকভোগ ,
অমৃতে সেই ডুবে আছে , যার নিত্য আত্ম - যোগ !
মোরই আনন্দ সৃষ্টি করিছে স্ত্রী ও পুত্র আদি ,
কেবলই মিলন লাগে নাকো ভালো , বিরহ রচিয়া কাঁদি ।

কেবল শান্তি শ্রান্তি আনিলে নিজে অশান্তি আনি ,
ভুলিয়া স্বরূপ ঠুলি পরে টানি শত কর্মের ঘানি ।
রুদ্রের রূপে সংহার করি , প্রেমময় রূপে কাঁদি ,
যারে ' তুমি ' বল , সেই ' আমি ' খুঁজি নিজের অন্ত আদি ।
সংসারে আসি সং সেজে আমি - শত প্রিয়জন লয়ে ,
আপনারে ভোগ করিতে জন্মি বিপুল তৃষ্ণা হয়ে ।
যত ভোগ করি তত আপনার তৃষ্ণা বাড়িয়া যায়
অমৃত - মধু মদ হয়ে উঠে তৃষ্ণায় পিয়ালায় !
বন্ধু ! কেমনে মিটিবে তৃষ্ণা পূর্ণেরে নাহি পেলে ,
আমি যে নিজেই অপূর্ণরূপে এসেছি পূর্ণে ফেলে !
সৃষ্টি - স্থিতি - সংহার - এই তিন রূপই যাঁর লীলা ,
সেই সাগরের আমি যে ঊর্মি , বিরহিণী ঊর্মিলা !

দুখ শোক ব্যাধি নিজে লই সাধি , - কখনও অত্যাচারী -
অসুর সাজিয়া কেড়ে খাই - পুন দেবতা সাজিয়া মারি !
বিদ্বেষ নাই , আসক্তিহীন শুধু সে খেলার ঝোঁকে
অসাম্য করি সৃজন - আবার সংহার করি ওকে ।
খেলিতে খেলিতে সহসা চকিতে দেখি আপনারই কায়া
শ্রী ও সামঞ্জস্যবিহীন এ কী কুত্সিত ছায়া !
সেই কুত্সিত শ্রীহীন অসুরে তখনই বধিতে চাই ,
মোর বিদ্রোহ সাম্য - সৃষ্টি - নাই সেথা ভেদ নাই ।
নাই সেথা যশ তৃষ্ণার লোভ , নাই বিরোধের ক্লেদ ,
নাই সেথা মোর হিংসার ভয় , নাই সেথা কোনো ভেদ ,
নাই অহিংসা - হিংসা , সেখানে কেবল পরম সাম ,
রাজনীতি নাই , কোনো ভীতি নাই , ' অভেদম্ ' তার নাম ।