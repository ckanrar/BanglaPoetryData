আমার দিলের নিদ - মহলায় আর কতদিন , সাকি ,
শারাব পিয়ায়ে , জাগায়ে রাখিবে , প্রীতম আসিবে নাকি ?
অপলক চোখে চাহি আকাশের ফিরোজা পর্দা - পানে ,
গ্রহতারা মোর সেহেলিরাসেহেলি : সহচরী । নিশি জাগে তার সন্ধানে ।
চাঁদের চেরাগ ক্ষয় হয়ে এল ভোরের দর - দালানে ,
পাতার জাফরি খুলিয়া গোলাপ চাহিছে গুলিস্তানে ।
রবাবের সুরে অভাব তাহার বৃথাই ভুলিতে চাই ,
মন যত বলে আশা নাই , হৃদে তত জাগে ' আশনাই ।
শিরাজি পিয়ায়ে শিরায় শিরায় কেবলই জাগাও নেশা ,
নেশা যত লাগে অনুরাগে , বুকে তত জাগে আন্দেশা ।

আমি ছিনু পথ - ভিখারিনি , তুমি কেন পথ ভুলাইলে ,
মুসাফিরখানা ভুলায়ে আনিলে কোন এই মঞ্জিলে ?
মঞ্জিলে এনে দেখাইলে কার অপরূপ তসবির ,
' তসবিতে জপি যত তাঁর নাম তত ঝরে আঁখি - নীর !
' তশবিহি ' রূপ এই যদি তাঁর , ' তনজিহি ' কীবা হয় ,
নামে যাঁর এত মধু ঝরে , তাঁর রূপ কত মধুময় ।
কোটি তারকার কীলক - রুদ্ধ অম্বর - দ্বার খুলে
মনে হয় তার স্বর্ণ - জ্যোতি দুলে উঠে কুতুহলে ।
ঘুম - নাহি - আসা নিঝঝুম নিশি - পবনের নিশ্বাসে
ফিরদৌস - আলা হতে যেন লাল ফুলের সুরভি আসে ।
চামেলি জুঁই - এর পাখায় কে যেন শিয়রে বাতাস করে ,
শ্রান্তি ভুলাতে কী যেন পিয়ায় চম্পা - পেয়ালা ভরে ।

শিস দেয় দধিয়াল বুলবুলি , চমকিয়া উঠি আমি ,
ইঙ্গিতে বুঝি কামিনী - কুঞ্জে ডাকিলেন মোর স্বামী ।
নহরের পানি লোনা হয়ে যায় আমার অশ্রুজলে ,
তসবির তাঁর জড়াইয়া ধরি বক্ষের অঞ্চলে !
সাকি গো ! শারাব দাও , যদি মোর খারাব করিলে দীন ,
' আল - ওদুদের ' পিয়ালার দৌর চলুক বিরাম - হীন ।
গেল জাতি কুল শরম ভরম যদি এসে এই পথে
চালাও শিরাজি , যেন নাহি জাগি আর এ বে - খুদী হতে
দূর গিরি হতে কে ডাকে , ওকি মোর কোহ - ই - তুর - ধারী ?
আমারই মতো কি ওরই ডাকে মুসা হল মরু - পথচারী ?
উহারই পরম রূপ দেখে ইশা হল না কি সংসারী ?
মদিনা - মোহন আহমদ ওরই লাগি কি চির - ভিখারি ?
লাখো আউলিয়া দেউলিয়া হল যাহার কাবা দেউলে ,
কত রূপবতী যুবতি যাহার লাগি কালি দিল কুলে ,
কেন সেই বহু - বিলাসীর প্রেমে , সাকি , মোরে মজাইলি ,
প্রেম - নহরের কওসর বলে আমারে জহর দিলি ?
জান সাকি , কাল মাটির পৃথিবী এসেছিল মোর কাছে ,
আমি শুধালাম , মোর প্রিয়তম , সে কি পৃথিবীতে আছে ?
' খাক ' বলিল , না , জানি না তো আমি , আব ' বুঝি তাহা জানে
জলেরে পুছিনু , তুমি কি দেখেছ মোর বঁধু কোনখানে ?
আমার বুকের তসবির দেখে জল করে টলমল ,
জল বলে , আমি এরই লাগি কাঁদি গলিয়া হয়েছি জল ।
আগুন হয়তো তেজ দিয়া এরে বক্ষে রেখেছে ঘিরে ,
সূর্যের ঘরে প্রবেশিনু আমি তেজ - আবরণ ছিঁড়ে ।
হেরিনু সূর্য সাত - ঘোড়া নিয়ে সাত আশমানে ছুটে ,
সহসা বঁধুর তসবির হেরে আমার বক্ষ - পুটে ।
বলিল , কোথায় দেখেছ ইহারে , হইয়াছে পরিচয় ?
ইহারই প্রেমের আগুনে জ্বলিয়া তনু হল মোর ক্ষয় ।
যুগযুগান্ত গেল কত তবু মিটিল না এই জ্বালা ।
ইহারই প্রেমের জ্বালা মোর বুকে জ্বলে হয়ে তেজোমালা ।

যেতে যেতে পথে দেখিনু বাতাস দীরঘ নিশাস ফেলি
খুঁজিতেছে কারে আকাশ জুড়িয়া নীল অঞ্চল মেলি ।
মোর বুকে দেখে তসবির এল ছুটিয়া ঝড়ের বেগে ,
বলে - অনন্ত কাল ছুটে ফিরি দিকে দিকে এরই লেগে ।
খুঁজিয়া স্থূল ও সূক্ষ্ম জগতে পাইনি ইহার দিশা ,
তুমি কোথা পেলে আমার প্রিয়ের এই তসবির - শিশা ?
হাসিয়া উঠিনু ব্যোম - পথে , সেথা কেবল শব্দ ওঠে
অলখ - বাণীর পারাবারে যেন শত শতদল ফোটে ।
আমি কহিলাম , দেখেছ ইহারে হে অলক্ষ্য বাণী ?
বাণীর সাগর কত অনন্ত হল যেন কানাকানি !
' নাহি জানি নাহি জানি ' বলে ওঠে অনন্ত ক্রন্দন ,
বলে , হে বন্ধু , জানিলে টুটিত বাণীর এ বন্ধন । -
জ্যোতির মোতির মালা গলে দিয়া সহসা স্বর্ণরথে
কে যেন হাসিয়া ছুঁইয়া আমারে পলাল অলখ - পথে ।

' ও কি জৈতুনি রওগন , ওরই পারে জলপাই - বনে
আমার পরম - একাকী বন্ধু খেলে কি গো নিরজনে ? '
শুধানু তাহারে ; নিষ্ঠুর মোর দিল নাকো উত্তর ?
জাগিয়া দেখিনু , অঙ্গ আবেশে কাঁপিতেছে থরথর !

জোহরা - সেতারা উঠেছে কি পুবে ? জেগে উঠেছে কি পাখি ?
সুরার সুরাহি ভেঙে ফেলো সাকি , আর নিশি নাই বাকি ।
আসিবে এবার আমার পরম বন্ধুর বোররাক
ওই শোনো পুব - তোরণে তাহার রঙিন নীরব ডাক !