সিঁড়ি - ওয়ালাদের দুয়ারে এসেছে আজ
চাষা মজুর ও বিড়িওয়ালা ;
মোদের হিস্সা আদায় করিতে ঈদে
দিল হুকুম আল্লাতালা !
দ্বার খোলো সাততলা - বাড়িওয়ালা , দেখো কারা দান চাহে ,
মোদের প্রাপ্য নাহি দিলে যেতে নাহি দেব ঈদ্গাহে !
আনিয়াছে নবযুগের বারতা নতুন ঈদের চাঁদ ,
শুনেছি খোদার হুকুম , ভাঙিয়া গিয়াছে ভয়ের বাঁধ ।
মৃত্যু মোদের ইমাম সারথি , নাই মরণের ভয় ;
মৃত্যুর সাথে দোস্তি হয়েছে - অভিনব পরিচয় ।
যে ইসরাফিল প্রলয় - শিঙ্গা বাজাবেন কেয়ামতে -
তাঁরই ললাটের চাঁদ আসিয়াছে , আলো দেখাইতে পথে ।
মৃত্যু মোদের অগ্রনায়ক , এসেছে নতুন ঈদ ,
ফিরদৌসের দরজা খুলিব আমরা হয়ে শহিদ ।
আমাদের ঘিরে চলে বাংলার সেনারা নৌজোয়ান ,
জানি না , তাহারা হিন্দু কি ক্রিশ্চান কি মুসলমান ।
নির্যাতিতের জাতি নাই , জানি মোরা মজলুম ভাই -
জুলুমের জিন্দানে জনগণে আজাদ করিতে চাই !
এক আল্লার সৃষ্ট সবাই , এক সেই বিচারক ,
তাঁর সে লীলার বিচার করিবে কোন ধার্মিক বক ?
বকিতে দিব না বকাসুরে আর , ঠাসিয়া ধরিব টুঁটি
এই ভেদ - জ্ঞানে হারায়েছি মোরা ক্ষুধার অন্ন রুটি ।
মোরা শুধু জানি , যার ঘরে ধনরত্ন জমানো আছে ,
ঈদ আসিয়াছে , জাকাত আদায় করিব তাদের কাছে ।
এসেছি ডাকাত জাকাত লইতে , পেয়েছি তাঁর হুকুম ,
কেন মোরা ক্ষুধা - তৃষ্ণায় মরিব , সহিব এই জুলুম ?
যক্ষের মতো লক্ষ লক্ষ টাকা জমাইয়া যারা
খোদার সৃষ্ট কাঙালে জাকাত দেয় না , মরিবে তারা ।
ইহা আমাদের ক্রোধ নহে , ইহা আল্লার অভিশাপ ,
অর্থের নামে জমেছে তোমার ব্যাঙ্কে বিপুল পাপ ।
তাঁরই ইচ্ছায় - ব্যাঙ্কের দিকে চেয়ো না - ঊর্ধ্বে চাহো ,
ধরার ললাটে ঘনায় ঘোলাটে প্রলয়ের বারিবাহ !
আল্লার ঋণ শোধ করো , যদি বাঁচিবার থাকে সাধ ;
আমাদের বাঁকা ছুরি আঁকা দেখো আকাশে ঈদের চাঁদ !
তোমারে নাশিতে চাষার কাস্তে কী রূপ ধরেছে , দেখো ,
চাঁদ নয় , ও যে তোমার গলার ফাঁদ ! দেখে মনে রেখো !
প্রজারাই রোজ রোজা রাখিয়াছে , আজীবন উপবাসী ,
তাহাদেরই তরে এই রহমত , ঈদের চাঁদের হাসি ।
শুধু প্রজাদের জমায়েত হবে আজিকার ঈদ্গাহে ,
কাহার সাধ্য , কোন ভোগী রাক্ষস সেথা যেতে চাহে ?
ভেবো না ভিক্ষা চাহি মোরা , নহে শিক্ষা এ আল্লার ,
মোরা প্রতিষ্ঠা করিতে এসেছি আল্লার অধিকার !
এসেছে ঈদের চাঁদ বরাভয় দিতে আমাদের ভয়ে ,
আবার খালেদ এসেছে আকাশে বাঁকা তলোয়ার লয়ে !
কঙ্কালে আজ ঝলকে বজ্র , পাষাণের জাগরণ ,
লাশে উল্লাস জেগেছে রুদ্র উদ্ধত যৌবন !
দারিদ্র্য - কারবালা - প্রান্তরে মরিয়াছি নিরবধি ,
একটুকু কৃপা করনি , লইয়া টাকার ফোরাত নদী ।
কত আসগর মরিয়াছে , জান , এই বাপ মা - র বুকে ?
সকিনা মরেছে , তোমরা দখিনা বাতাস খেয়েছ সুখে !
শহিদ হয়েছে হোসেন , কাসেম , আসগর , আব্বাস ,
মানুষ হইয়া আসিয়াছি মোরা তাঁদের দীর্ঘশ্বাস !
তোমরাও ফিরে এসেছ এজিদ সাথে লয়ে প্রেত - সেনা ,
সেবারে ফিরিয়া গিয়াছিলে , জেনো , আজ আর ফিরিবে না ।
এক আল্লার সৃষ্টিতে আর রহিবে না কোনো ভেদ ,
তাঁর দান কৃপা কল্যাণে কেহ হবে না না - উম্মেদ !
ডাকাত এসেছে জাকাত লইতে , খোলো বাক্সের চাবি !
আমাদের নহে , আল্লার দেওয়া ইহা মানুষের দাবি !
বাঁচিবে না আর বেশিদিন রাক্ষস লোভী বর্বর ,
টলেছে খোদার আসন টলেছে , আল্লাহু - আকবর !
সাত আশমান বিদারি আসিছে তাঁহার পূর্ণ ক্রোধ ।
জালিমে মারিয়া করিবেন মজলুমের প্রাপ্য শোধ ।