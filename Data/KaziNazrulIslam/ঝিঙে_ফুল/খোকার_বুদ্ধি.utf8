চুন করে মুখ প্রাচীর পরে বসে শ্রীযুত খোকা ,
কেননা তার মা বলেছেন সে এক নিরেট বোকা ।
ডানপিটে সে খোকা এখন মস্ত একটা বীর ,
হুংকারে তাঁর হাঁস মুরগির ছানার চক্ষুস্থির !
সাত লাঠিতে ফড়িং মারেন এমনই পালোয়ান !
দাঁত দিয়ে সে ছিঁড়লে সেদিন আস্ত আলোয়ান !
ন্যাংটা - পুঁটো দিগম্বরের দলে তিনিই রাজা ,
তাঁরে কিনা বোকা বলা ? কী এর উচিত সাজা ?
ভাবতে ভাবতে খোকার হঠাত্ চিন্তা গেল থেমে ,
দে দৌড় চোঁ - চাঁ আঁধমহলে পাঁচিল হতে নেমে !
বুকের ভেতর ছপাই নপাই ধুকপুকুনির চোটে ,
বাইরে কিন্তু চতুর খোকা ঘাবড়ালেন না মোটে ।
হাঁপিয়ে এসে মায়ের কাছে বললে , " ওগো মা !
আমি নাকি বোক - চন্দর ? বুদ্ধি দেখে যা !
ওই না একটা মটকু বানর দিব্যি মাচায় বসে
লাউ খাচ্ছে ? কেউ দেখেনি , দেখি আমিই তো সে ।
দিদিদেরও চোখ ছিল তো , কেউ কি দেখেছেন ?
তবে আমায় বোকা কও যে ! এ্যাঁ - এ্যাঁ , হাস ক্যান্ ?
কী কও ? ' একী বুদ্ধি হল ? ' দেখবে তবে ? হাঁ ,
বুদ্ধি আমার ভোলা ! তু - উ - উ ! লৌ - হা হা - হা - হা ! "