কী যে ছাই ধানাই - পানাই -
সারাদিন বাজছে সানাই ,
এদিকে কারুর গা নাই
আজই না মামার বিয়ে !
বিবাহ ! বাস , কী মজা !
সারাদিন মণ্ডা গজা
গপাগপ খাও না সোজা
দেয়ালে ঠেসান দিয়ে ।
তবু বর হচ্ছিনে ভাই ,
বরের কী মুশকিলটাই -
সারাদিন উপোস মশাই
শুধু খাও হরিমটর !
শোনো ভাই , মোদের যবে
বিবাহ করতে হবে -
' বিয়ে দাও ' বলব , ' তবে
কিছুতেই হচ্ছিনে বর ! '
সত্যি , কও না মামা ,
আমাদের অমনি জামা
অমনি মাথায় ধামা
দেবে না বিয়ে দিয়ে ?
মামিমা আসলে এ ঘর
মোদেরও করবে আদর ?
বাস , কী মজার খবর !
আমি রোজ করব বিয়ে ।