কার তরে ? ছাই এ পোড়ামুখ আয়নাতে আর দেখব না ;
সুর্মা - রেখার কাজল - হরফ নয়নাতে আর লেখব না !
লাল - রঙিলা করব না কর মেহেদি - হেনার ছাপ ঘষে ;
গুলফ চুমি কাঁদবে গো কেশ চিরুণ - চুমার আপশোশে !

কপোল - শয়ান অলক - শিশুর উদাস ঘুম আর ভাঙবে না ;
চুমহারা ঠোঁট পানের পিকের হিঙুল রঙে রাঙবে না !
কার তরে ফুলশয্যা বাসর , সজ্জা নিজেই লজ্জা পায় ;
পীতম আমার দূর প্রবাসে , দেখবে কে সাজ - সজ্জা হায় !

চাঁচর চুলে ধূম্র ওড়ে , অঙ্গ রাঙায় আগুন - রাগ ,
যেমনি ফোটে মন - নিকষে পিয়ার ফাগুন - স্মৃতির দাগ ।
সবাই বলে , চিনির চেয়েও শিরিন জীবন , - হায় কপাল !
পীতম - হারা নিম - তেতো প্রাণ কেঁদেই কাটায় সাঁঝ সকাল ।

যেথায় থাকো খোশহালে রও , বন্ধু আমার - শোকের বল !
তুমি তোমার সুখ নিয়ে রও , - থাকুক আমার চোখের জল !