মহান তুমি প্রিয়
এই কথাটির গৌরবে মোর চিত্ত ভরে দিয়ো ।
অনেক আশায় বসে আছি যাত্রা - শেষের পর
তোমায় নিয়েই পথের পারে বাঁধব আমার ঘর -
হে চির - সুন্দর !
পথ শেষ সেই তোমায় যেন করতে পারি ক্ষমা ,
হে মোর কলঙ্কিনী প্রিয়তমা !
সেদিন যেন বলতে পারি , ' এসো এসো প্রিয় ,
বক্ষে এসো এসো আমার পূত কমনীয় ! '
হায় হারানো লক্ষ্মী আমার ! পথ ভুলেছ বলে
চির - সাথি যাবে তোমার মুখ ফিরিয়ে চলে ?
জান ওঠে হায় মোচড় খেয়ে চলতে পড়ি টলে -
অনেক জ্বালায় জ্বলে প্রিয় অনেক ব্যথায় গলে !
বারে বারে নানান রূপে ছলতে আমায় শেষে ,
কলঙ্কিনী ! হাতছানি দাও সকল পথে এসে
কুটিল হাসি হেসে ?
ব্যথায় আরো ব্যথা হানাই যে সে !
তুমি কি চাও তোমার মতোই কলঙ্কী হই আমি ?
তখন তুমি সুদূর হতে আসবে ঘরে নামি -
হে মোর প্রিয় , হে মোর বিপথগামী !
পথের আজও অনেক বাকি ,
তাই যদি হয় প্রিয় -
পথের শেষে তোমায় পাওয়ার যোগ্য করেই নিয়ো ।