আমি এদেশ হতে বিদায় যেদিন নেব প্রিয়তম ,
কাঁদবে এ বুক সঙ্গীহারা কপোতিনী সম -
তখন মুকুরপাশে একলা গেহে
আমারই এই সকল দেহে
চুমব আমি চুমব নিজেই অসীম স্নেহে গো !
আহা পরশ তোমার জাগছে যে গো এই সে দেহে মম ,
কম সরস - হরষ সম ।
তখন তুমি নাইবা - প্রিয় - নাইবা রলে কাছে ,
জানব আমার এই সে দেহে এই সে দেহে গো
তোমার বাহুর বুকের শরম - ছোঁয়ার আকুল কাঁপন আছে -
মদির অধীর পুলক নাচে !
তখন নাইবা আমার রইল মনে
কোন্খানে মোর দেহের বনে
জড়িয়েছিলে লতার মতন আলিঙ্গনে গো !
আমি চুমোয় চুমোয় ডুবাব এই সকল দেহ মম -
ওগো শ্রাবণ - প্লাবন সম ।