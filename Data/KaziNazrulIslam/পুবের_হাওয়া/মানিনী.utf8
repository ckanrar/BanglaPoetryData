মূক করে ওই মুখর মুখে লুকিয়ে রেখো না ,
ওগো কুঁড়ি , ফোটার আগেই শুকিয়ে থেকো না !
নলিন নয়ান ফুলের বয়ান মলিন এদিনে
রাখতে পারে কোন সে কাফের আশেক বেদীনে ?
রুচির চারু পারুল বনে কাঁদচ একা জুঁই ,
বনের মনের এ বেদনা কোথায় বলো থুই ?
হাসির রাশির একটি ফোঁটা অশ্রু অকরুণ ,
হাজার তারা মাঝে যেন একটি কেঁদে খুন !
বেহেশতে কে আনলে এমন আবছা বেথার রেশ ,
হিমের শিশির ছুঁয়ে গেছে হুরপরিদের দেশ !
বরষ পরের দরশনের কই সে হরষণ ,
মিলবে না কি শিথিল তোমার বাহুর পরশন ?
শরম টুটে ফুটুক কলি শিশির - পরশে
ঘোমটা ঠেলে কুণ্ঠা ফেলে সলাজ হরষে ।