হে মোর রানি ! তোমার কাছে হার মানি আজ শেষে
আমার বিজয় - কেতন লুটায় তোমার চরণতলে এসে ।
আমার সমর - জয়ী অমর তরবারি
ক্লান্তি আনে , দিনে দিনে হয়ে ওঠে ভারী ,
এখন এ ভার আমার তোমায় দিয়ে হারি
এই হার - মানা - হার পরাই তোমার কেশে ।
ওগো দেবী !
আমায় দেখে কখন তুমি ফেললে চোখের জল ,
আজ বিশ্ব - জয়ীর বিপুল দেউল তাইতে টল - মল !
আজ বিদ্রোহীর এই রক্ত - রথের চূড়ে
বিজয়িনী ! নীলাম্বরীর আঁচল তোমার উড়ে ,
যত তূণ আমার আজ তোমার মালায় পুরে ,
আমি বিজয়ী আজ নয়ন - জলে ভেসে ।