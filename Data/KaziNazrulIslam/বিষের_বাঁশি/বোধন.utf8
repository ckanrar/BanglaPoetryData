গান

দুঃখ কী ভাই , হারানো সুদিন ভারতে আবার আসিবে ফিরে ,
দলিত শুষ্ক এ মরুভূ পুন হয়ে গুলিস্তাঁ হাসিবে ধীরে ।
কেঁদো না , দমো না , বেদনা - দীর্ণ এ প্রাণে আবার আসিবে শক্তি ,
দুলিবে শুষ্ক শীর্ষে তোমারও সবুজ প্রাণের অভিব্যক্তি ।
জীবন - ফাগুন যদি মালঞ্চ - ময়ূর তখতে আবার বিরাজে ,
শোভিবেই ভাই , ওই তো সেদিন , শোভিবে এ শিরও পুষ্প - তাজে ।

হোয়ো না নিরাশ , অজানা যখন ভবিষ্যতের সব রহস্য ,
যবনিকা - আড়ে প্রহেলিকা - মধু , - বীজেই সুপ্ত স্বর্ণ শস্য !
অত্যাচার আর উত্পীড়নে সে আজিকে আমার পর্যুদস্ত ,
ভয় নাই ভাই ! ওই যে খোদার মঙ্গলময় বিপুল হস্ত !
দুঃখ কী ভাই , হারানো সুদিন ভারতে আবার আসিবে ফিরে ,
দলিত শুষ্ক এ মরুভূ পুন হয়ে গুলিস্তাঁ হাসিবে ধীরে ।

দুদিনের তরে গ্রহ - ফেরে ভাই সব আশা যদি না হয় পূর্ণ ,
নিকট সেদিন , রবে না এদিন , হবে জালিমের গর্ব চূর্ণ !
পুণ্য - পিয়াসী যাবে যারা ভাই মক্কার পূত তীর্থ লভ্যে ;
কণ্টক - ভয়ে ফিরবে বা তারা বরং পথেই জীবন সঁপবে ।
দুঃখ কী ভাই , হারানো সুদিন ভারতে আবার আসিবে ফিরে ,
দলিত শুষ্ক এ মরুভূ পুন হয়ে গুলিস্তাঁ হাসিবে ধীরে ।

অস্তিত্বের ভিত্তি মোদের বিনাশেও যদি ধ্বংস - বন্যা ,
সত্য মোদের কাণ্ডারি ভাই , তুফানে আমরা পরোয়া করি না ।
যদিও এ পথ ভীতি - সংকুল , লক্ষ্যস্থলও কোথায় দূরে ,
বুকে বাঁধো বল , ধ্রুব - অলক্ষ্য আসিবে নামিয়া অভয় তূরে ।
দুঃখ কী ভাই , হারানো সুদিন ভারতে আবার আসিবে ফিরে ,
দলিত শুষ্ক এ মরুভূ পুন হয়ে গুলিস্তাঁ হাসিবে ধীরে ।

অত্যাচার আর উত্পীড়নে সে আজিকে আমরা পর্যুদস্ত ,
ভয় নাই ভাই ! রয়েছে খোদার মঙ্গলময় বিপুল হস্ত !
কী ভয় বন্দি , নিঃস্ব যদিও , অমার আঁধারে পরিত্যক্ত ,
যদি রয় তব সত্য - সাধনা স্বাধীন জীবন হবেই ব্যক্ত !
দুঃখ কী ভাই হারানো সুদিন ভারতে আবার আসিবে ফিরে ,
দলিত শুষ্ক এ মরুভূ পুন হয়ে গুলিস্তাঁ হাসিবে ধীরে ।