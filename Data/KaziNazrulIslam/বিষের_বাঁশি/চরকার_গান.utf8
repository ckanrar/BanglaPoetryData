ঘোর -
ঘোর রে ঘোর ঘোর রে আমার সাধের চরকা ঘোর
ওই স্বরাজ - রথের আগমনি শুনি চাকার শব্দে তোর ।

তোর ঘোরার শব্দে ভাই
সদাই শুনতে যেন পাই
ওই খুলল স্বরাজ - সিংহদুয়ার , আর বিলম্ব নাই ।
ঘুরে আসল ভারত - ভাগ্য - রবি , কাটল দুখের রাত্রি ঘোর ।

ঘর ঘর তুই ঘোর রে জোরে
ঘর্ঘরঘর ঘূর্ণিতে তোর
ঘুচুক ঘুমের ঘোর
তুই ঘোর ঘোর ঘোর ।
তোর ঘুর - চাকাতে বল - দর্পীর তোপ কামানের টুটুক জোর ।

তুই ভারত - বিধির দান ,
এই কাঙাল দেশের প্রাণ ,
আবার ঘরের লক্ষ্মী আসবে ঘরে শুনে তোর ওই গান ।
আর লুটতে নারবে সিন্ধু - ডাকাত বত্সরে পঁয়ষট্টি ক্রোড় ।

হিন্দু - মুসলিম দুই সোদর ,
তাদের মিলন - সূত্র - ডোর রে
রচলি চক্রে তোর ,
তুই ঘোর ঘোর ঘোর ।
আবার তোর মহিমায় বুঝল দু - ভাই মধুর কেমন মায়ের ক্রোড় ।

ভারত বস্ত্রহীন যখন
কেঁদে ডাকল - নারায়ণ !
তুমি লজ্জা - হারী করলে এসে লজ্জা নিবারণ ,
তাই দেশ - দ্রৌপদীর বস্ত্র হরতে পারল না দুঃশাসন - চোর ।

এই সুদর্শন - চক্রে তোর
অত্যাচারীর টুটল জোর রে ছুটল সব গুমোর
তুই ঘোর ঘোর ঘোর ।
তুই জোর জুলুমের দশম গ্রহ , বিষ্ণু - চক্র ভীম কঠোর ।

হয়ে অন্নবস্ত্রহীন
আর ধর্মে কর্মে ক্ষীণ
দেশ ডুবছিল ঘোর পাপের ভারে যখন দিনকে দিন ,
তখন আনলে অন্ন পুণ্য - সুধা , খুললে স্বর্গ মুক্তি - দোর ।

শাসতে জুলুম নাশতে জোর
খদ্দর - বাস বর্ম তোর রে অস্ত্র সত্যডোর ,
তুই ঘোর ঘোর ঘোর ।
মোরা ঘুমিয়ে ছিলাম , জেগে দেখি চলছে চরকা , রাত্রি ভোর ।

তুই সাত রাজারই ধন ,
দেশ - মা - র পরশ - রতন ,
তোর স্পর্শে মেলে স্বর্গ অর্থ কাম মোক্ষ ধন ।
তুই মায়ের আশিস , মাথার মানিক , চোখ ছেপে বয় অশ্রু - লোর ।