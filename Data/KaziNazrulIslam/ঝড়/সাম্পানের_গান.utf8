( পূর্ববঙ্গের ভাটিয়াল সুরে )

ওরে মাঝি ভাই !
ওরে সাম্পানওয়ালা ভাই !
তুই কি দুখ পাইয়া কূল হারাইলি অকূল দরিয়ায় ।
তোর ঘরের রশি ছিঁইড়া রে গেল ঘাটের কড়ি নাই ,
তুই মাঝ দরিয়ায় ভাইসা চলিস সাম্পান ভাসাই ।
ও ভাই দরিয়ায় আয়ে জোয়ার ভাটিরে
তোর ওই চক্ষের পানি চাই ।

তোর চোখের জল ভাই ছাপাইতে চাস নদীর জলে আইসা ,
শেষে নদীই আইল চক্ষে রে তোর তুই চলিলি ভাইসা ,
ও তুই কলস দেইখা নামলি জলে রে
এখন ডুইবা দেখিস কলস নাই ।

তুই কূলে যাহার কূল না পেলি তারে অগাধ জলে
কেন খুঁইজা মরিস ওরে পাগল সাম্পান বাওয়ার ছলে ,
ও ভাই দুই ধারে এর চোরাবালু রে
তোর হেথায় মনের মানুষ নাই ।

কী হইব লাল বাওটা তুইল্যা সাম্পানের উপর ।
তোর বাওটায় যত লাগব হাওয়া রে
ও ভাই ঘর হইব তোর ততই পর ।
তোর কী দুঃখ ভাই ছাড়াইতে চাস বাওটারে রাঙাইয়া ,
এবার পরান ভইর্যা কাঁইদ্যা নে ভাই অগাধ জলে আইয়া ,
ও ভাই তোর কাঁদনে উইঠা আসুক রে
ওই নদীর থনে বালুর চর ।

তুই কীসের আশায় দিবিরে ভাই কূলের পানে পাড়ি ;
তোর দিয়া সেথা না জ্বলে ভাই আঁধার দে ঘরবাড়ি ;
তুই জীবন কূলে পেলি না তায় রে
এবার মরণ জলে তালাশ কর ।

তোমায় কূলে তুইলা বন্ধু আমি নামছি জলে ।
আমি কাঁটা হইয়া রই নাই বন্ধু তোমার পথের তলে ।
আমি তোমায় ফুল দিয়াছি কন্যা তোমার বন্ধুর লাগি
যদি আমার শ্বাসে শুকায় সে ফুল তাই হইলাম বিবাগি ।
আমি বুকের তলায় রাখছি তোমায় গো
পইর্যা শুকাইছি না গলে ।
যে দেশে তোমার ঘর রে বন্ধু সে দেশ থনে আইসা
আমার দুখের সাম্পান ছাইড়া দিছি চলতেছে সে ভাইসা ,
এখন যে দেশে নাই তুমি বন্ধু গো
আমি সেই দেশে যাই চলে ।
আমি সেই দেশে যাই চলে ।