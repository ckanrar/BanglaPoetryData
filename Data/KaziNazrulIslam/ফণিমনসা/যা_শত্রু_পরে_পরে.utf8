রাজ্যে যাদের সূর্য অস্ত যায় না কখনও , শুনিস হায় ,
মেরে মেরে যারা ভাবিছে অমর , মরিবে না কভু মৃত্যু - ঘায় ,
তাদের সন্ধ্যা ওই ঘনায় !
চেয়ে দেখ ওই ধূম্র - চূড়
অসন্তোষের মেঘ - গরুড়
সূর্য তাদের গ্রাসিল প্রায় !
ডুবেছে যে পথে রোম গ্রিক প্যারি - সেই পথে যায় অস্ত যায়
ওদের সূর্য ! - দেখবি আয় !

অর্ধ পৃথিবী জুড়ে হাহাকার , মড়ক , বন্যা , মৃত্যুত্রাস ,
বিপ্লব , পাপ , অসূয়া , হিংসা , যুদ্ধ , শোষণ - রজ্জুপাশ ,
অনিল যাদের ক্ষুধিত গ্রাস -
তাদের সে লোভ - বহ্নি - শিখ
জ্বালায়ে জগত্ , দিগ্বিদিক ,
ঘিরেছে তাদেরই গৃহ , সাবাস !
যে আগুনে তারা জ্বালাল ধরা তা এনেছে তাদেরই সর্বনাশ !
আপনার গলে আপন ফাঁস !

এবার মাথায় দংশেছে সাপে , তাগা আর কোথা বাঁধবে বল ?
আপনার পোষা নাগিনি তাহার আপনার শিরে দিল ছোবল ।
ওঝা ডেকে আর বল কী ফল ?
ঘরে আজ তার লেগেছে আগুন ,
ভাগাড়ে তাহার পড়েছে শকুন ,
রে ভারতবাসী , চল রে চল !
এই বেলা সবে ঘর ছেয়ে নেয় , তোরাই বসে কি রবি কেবল ?
আসে ঘনঘটা ঝড় - বাদল !

ঘর সামলে নে এই বেলা তোরা ওরে ও হিন্দু - মুসলেমিন !
আল্লা ও হরি পালিয়ে যাবে না , সুযোগ পালালে মেলা কঠিন !
ধর্ম - কলহ রাখ দুদিন !
নখ ও দন্ত থাকুক বাঁচিয়া ,
গণ্ডূষ ফের করিবি কাঁচিয়া ,
আসিবে না ফিরে এই সুদিন !
বদনা - গাড়ুতে কেন ঠোকাঠুকি , কাছা কোঁচা টেনে শক্তি ক্ষীণ ,
সিংহ যখন পঙ্ক - লীন ।

ভায়ে ভায়ে আজ হাতাহাতি করে কাঁচা হাত যদি পাকিয়েছিস
শত্রু যখন যায় পরে পরে - নিজের গণ্ডা বাগিয়ে নিস !
ভুলে যা ঘরোয়া দ্বন্দ্ব - রিষ ।
কলহ করার পাইবি সময় ,
এ সুযোগ দাদা হারাবার নয় !
হাতে হাত রাখ , ফেল হাতিয়ার , ফেলে দে বুকের হিংসা - বিষ !
নব - ভারতের এই আশিষ !

নারদ নারদ ! জুতো উলটে দে ! ঝগড়েটে ফল খুঁজিয়া আন ।
নখে নখ বাজা ! এক চোখ দেখা ! দুকাটি বাজিয়ে লাগাও গান !
শত্রুর ঘরে ঢুকেছে বান !
ঘরে ঘরে তার লেগেছে কাজিয়া ,
রথ টেনে আন আনরে তাজিয়া ,
পূজা দেরে তোরা , দেরে কোরবান !
শত্রুর গোরে গলাগলি কর আবার হিন্দু - মুসলমান !
বাজাও শঙ্খ , দাও আজান !