শত নিষেধের সিন্ধুর মাঝে অন্তরালের অন্তরীপ
তারই বুকে নারী বসে আছে জ্বালি বিপদ - বাতির সিন্ধু - দীপ ।
শাশ্বত সেই দীপান্বিতার দীপ হতে আঁখি - দীপ ভরি
আসিয়াছ তুমি অরুণিমা - আলো প্রভাতি তারার টিপ পরি ।
আপনার তুমি জান পরিচয় - তুমি কল্যাণী তুমি নারী -
আনিয়াছ তাই ভরি হেম - ঝারি মরু - বুকে জমজম - বারি ।
অন্তরিকার আঁধার চিরিয়া প্রকাশিলে তব সত্য - রূপ -
তুমি আছ , আছে তোমারও দেবার , তব গেহ নহে অন্ধ - কূপ ।
তুমি আলোকের - তুমি সত্যের - ধরার ধুলায় তাজমহল , -
রৌদ্র - তপ্ত আকাশের চোখে পরালে স্নিগ্ধ নীল কাজল !
আপনারে তুমি চিনিয়াছ যবে , শুধিয়াছ ঋণ , টুটেছে ঘুম ,
অন্ধকারের কুঁড়িতে ফুটেছ আলোকের শতদল - কুসুম ।
বদ্ধ কারার প্রকারে তুলেছ বন্দিনীদের জয় - নিশান -
অবরোধ রোধ করিয়াছে দেহ , পারেনি রুধিতে কণ্ঠে গান ।
লহো স্নেহাশিস - তোমার ' পুণ্যময়ীর ' শাম্স ' পুণ্যালোক
শাশ্বত হোক ! সুন্দর হোক ! প্রতি ঘরে চির - দীপ্ত রোক ।