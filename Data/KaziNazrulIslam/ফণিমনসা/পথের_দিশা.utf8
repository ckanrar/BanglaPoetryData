চারিদিকে এই গুণ্ডা এবং বদমায়েসির আখ্ড়া দিয়ে
রে অগ্রদূত , চলতে কি তুই পারবি আপন প্রাণ বাঁচিয়ে ?
পারবি যেতে ভেদ করে এই বক্র - পথের চক্রব্যুহ ?
উঠবি কি তুই পাষাণ ফুঁড়ে বনস্পতি মহীরুহ ?
আজকে প্রাণের গো - ভাগাড়ে উড়ছে শুধু চিল - শকুনি ,
এর মাঝে তুই আলোকে - শিশু কোন্ অভিযান করবি , শুনি ?
ছুঁড়ছে পাথর , ছিটায় কাদা , কদর্যের এই হোরি - খেলায়
শুভ্র মুখে মাখিয়ে কালি ভোজপুরীদের হট্ট - মেলায়
বাঙলা দেশও মাত্ল কি রে ? তপস্যা তার ভুললো অরুণ ?
তাড়িখানার চীত্কারে কি নাম্ল ধুলায় ইন্দ্র বরুণ ?
ব্যগ্র - পরান অগ্রপথিক , কোন্ বাণী তোর শুনাতে সাধ ?
মন্ত্র কি তোর শুন্তে দেবে নিন্দাবাদীর ঢক্কা - নিনাদ ?

নর - নারী আজ কন্ঠ ছেড়ে কুত্সা - গানের কোরাস্ ধরে
ভাবছে তারা সুন্দরেরই জয়ধ্বনি করছে জোরে ?
এর মাঝে কি খবর পেলি নব - বিপ্লব - ঘোড়সাওয়ারী
আসছে কেহ ? টুট্ল তিমির , খুল্ল দুয়ার পুব - দয়ারী ?
ভগবান আজ ভূত হল যে পড়ে দশ - চক্র ফেরে ,
যবন এবং কাফের মিলে হায় বেচারায় ফিরছে তেড়ে !
বাঁচাতে তায় আসছে কি রে নতুন যুগের মানুষ কেহ ?
ধুলায় মলিন , রিক্তাভরণ , সিক্ত আঁখি , রক্ত দেহ ?
মসজিদ আর মন্দির ঐ শয়তানদের মন্ত্রণাগার ,
রে অগ্রদূত , ভাঙতে এবার আসছে কি জাঠ কালাপাহাড় ?
জানিস যদি , খবর শোনা বন্ধ খাঁচার ঘেরাটোপে ,
উড়ছে আজো ধর্ম - ধ্বজা টিকির গিঁঠে দাড়ির ঝোপে !
নিন্দাবাদের বৃন্দাবনে ভেবেছিলাম গাইব না গান ,
থাকতে নারি দেখে শুনে সুন্দরের এই হীন অপমান ।
ক্রুদ্ধ রোষে রুদ্ধ ব্যথায় ফোঁপায় প্রাণে ক্ষুদ্ধ বাণী ,
মাতালদের ঐ ভাঁটিশালায় নটিনী আজ বীণাপাণি !
জাতির পারণ - সিন্ধু মথি ' স্বার্থ - লোভী পিশাচ যারা
সুধার পাত্র লক্ষ্মীলাভের করতেছে ভাগ - বাঁটোয়ারা ,
বিষ যখন আজ উঠল শেষে তখন কারুর পাইনে দিশা ,
বিষের জ্বালায় বিশ্ব পুড়ে , স্বর্গে তাঁরা মেটান তৃষা !
শ্মাশন - শবের ছাইয়ের গাদায় আজকে রে তাই বেড়াই খুঁজে ,
ভাঙন - দেব আজ ভাঙের নেশায় কোথায় আছে চক্ষু বুঁজে !
রে অগ্রদূত , তরুণ মনের গহন বনের রে সন্ধানী ,
আনিস্ খবর , কোথায় আমার যুগান্তরের খড়্পপাণি !