আজ না - চাওয়া পথ দিয়ে কে এলে
ওই কংস - কারার দ্বার ঠেলে ।
আজ শব - শ্মশানে শিব নাচে ওই ফুল - ফুটানো পা ফেলে ।

আজ প্রেম - দ্বারকায় ডেকেছে বান
মরুভূমে জাগল তুফান ,
দিগ্বিদিকে উপচে পড়ে প্রাণ রে !
তুমি জীবন - দুলাল সব লালে - লাল করলে প্রাণের রং ঢেলে ।

ওই শ্রাবস্তি - ঢল আসল নেমে
আজ ভারতের জেরুজালেমে
মুক্তি - পাগল এই প্রেমিকের প্রেমে রে !
ওরে আজ নদীয়ার শ্যাম নিকুঞ্জে রক্ষ - অরি রাম খেলে ।

ওই চরকা - চাকায় ঘর্ঘরঘর
শুনি কাহার আসার খবর ,
ঢেউ - দোলাতে দোলে সপ্ত সাগর রে !
ওই পথের ধুলা ডেকেছে আজ সপ্ত কোটি প্রাণ মেলে ।

আজ জাত - বিজাতের বিভেদ ঘুচি ,
এক হল ভাই বামুন - মুচি ,
প্রেম - গঙ্গায় সবাই হল শুচি রে !
আয় এই যমুনায় ঝাঁপ দিবি কে বন্দেমাতরম বলে -
ওরে সব মায়ায় আগুন জ্বেলে ।