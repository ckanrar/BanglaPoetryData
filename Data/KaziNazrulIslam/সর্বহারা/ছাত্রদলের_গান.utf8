আমরা শক্তি আমরা বল
আমরা ছাত্রদল ।
মোদের পায়ের তলায় মুর্সে তুফান
উর্ধ্বে বিমান ঝড় - বাদল ।
আমরা ছাত্রদল ।

মোদের আঁধার রাতে বাধার পথে
যাত্রা নাঙ্গা পায় ,
আমরা শক্ত মাটি রক্তে রাঙাই
বিষম চলার ঘায় !
যুগে - যুগে সিক্ত হল
রক্ত মোদের পৃথ্বীতল !
আমরা ছাত্রদল ।

মোদের কক্ষচ্যুত ধুমকেতু - প্রায়
লক্ষহারা প্রাণ ,
আমরা ভাগ্যদেবীর যজ্ঞবেদীর
নিত্য বলিদান ।
যখন লক্ষ্মীদেবী স্বর্গে ওঠেন ,
আমরা পশি নীল অতল ,
আমরা ছাত্রদল ।

আমরা ধরি মৃত্যু - রাজার
যজ্ঞ - ঘোড়ার রাশ ,
মোদের মৃত্যু লেখে মোদের
জীবন - ইতিহাস !
হাসির দেশে আমরা আনি
সর্বনাশী চোখের জল ।
আমরা ছাত্রদল ।
সবাই যখন বুদ্ধি যোগায় ,
আমরা করি ভুল ।
সাবধানীরা বাঁধ বাঁধে সব ,
আমরা ভাঙি কূল ।
দারুণ - রাতে আমরা তরুণ
রক্তে করি পথ পিছল !
আমরা ছাত্রদল ।

মোদের চক্ষে জ্বলে জ্ঞানের মশাল
বক্ষে ভরা বাক্ ,
কন্ঠে মোদের কুন্ঠ বিহীন
নিত্য কালের ডাক ।
আমরা তাজা খুনে লাল করেছি
সরস্বতীর শ্বেত কমল ।
আমরা ছাত্রদল ।

ওই দারুণ উপপ্লাবের দিনে
আমরা দানি শির ,
মোদের মাঝে মুক্তি কাঁদে
বিংশ শতাব্দীর !
মোরা গৌরবেরই কান্না দিয়ে
ভরেছি মার শ্যাম আঁচল ।
আমরা ছাত্রদল ।

আমরা রচি ভালোবাসার
আশার ভবিষ্যত্
মোদের স্বর্গ - পথের আভাস দেখায়
আকাশ - ছায়াপথ !
মোদের চোখে বিশ্ববাসীর
স্বপ্ন দেখা হোক সফল ।
আমরা ছাত্রদল ।
কৃষ্ণনগর
জ্যৈষ্ঠ