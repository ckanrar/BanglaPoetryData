আমার কাঁচা মনে রং ধরেচে আজ ,
ক্ষমা করো মা গো আমার আর কি সাজে লাজ ?
আমার কাঁচা মনে রং ধরেচে আজ ,

আমার ভুবন উঠচে রেঙে
তাঁর পরশের সোহাগ লেগে ,
ঘুমিয়ে ছিনু দেখনু জেগে মা ,
আমায় জড়িয়ে বুকে দাঁড়িয়ে আছেন নিখিল হৃদয় - রাজ ।
ক্ষমা করো মা গো আমার আর কি সাজে লাজ ?

আমায় দিনের আলোয় নিলেন বুকে আপনি লজ্জাহারী !
মা গো , আমি আর কি মিথ্যা লজ্জা করে পারি ?
আমায় দিনের আলোয় নিলেন বুকে আপনি লজ্জাহারী ।
জগত্ যারে পায় না সেধে
সেই সে যখন সাধছে কেঁদে
আমার চরণ বক্ষে বেঁধে মা ,
আমি বাঁধব না চুল , এই ভালো মোর ভিখারিনির সাজ ।
ক্ষমা করো মা গো আমার আর কি সাজে লাজ ?

আমার কীসের সজ্জা , কীসের লজ্জা , কীসের পরানপণ ?
মা গো বক্ষে আমার বিশ্বলোকের চির - চাওয়া ধন ,
আমার কীসের সজ্জা , কীসের লজ্জা , কীসের পরানপণ ?

বিশ্ব - ভুবন যার পদছায়
সেই এসে হায় মোর পদ চায় ,
আমার সুখ - আবেগে বুক ফেটে যায় মা ,
আজ লাজ ভুলেছি , সাজ ভুলেছি , ভুলেছি সব কাজ ।
ক্ষমা করো মা গো আমার আর কি সাজে লাজ ?