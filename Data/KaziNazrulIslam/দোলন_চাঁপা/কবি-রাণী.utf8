তুমি আমায় ভালোবাসো তাই তো আমি কবি ।
আমার এ রূপ - সে যে তোমায় ভালোবাসার ছবি ।
আপন জেনে হাত বাড়ালো -
আকাশ বাতাস প্রভাত - আলো ,
বিদায় - বেলার সন্ধ্যা - তারা
পুবের অরুণ রবি , -
তুমি ভালোবাস বলে ভালোবাসে সবি ?

আমার আমি লুকিয়েছিল তোমার ভালোবাসায় ,
আমার আশা বাইরে এল তোমার হঠাত্ আসায় ।
তুমিই আমার মাঝে আসি
অসিতে মোর বাজাও বাঁশি ,
আমার পূজার যা আয়োজন
তোমার প্রাণের হবি ।
আমার বাণী জয়মাল্য , রাণি ! তোমার সবই ।

তুমি আমায় ভালোবাস তাই তো আমি কবি ।
আমার এ রূপ - সে যে তোমার ভালোবাসার ছবি ।