আবার কখন আসবে ফিরে সেই আশাতে জাগবে রাত ,
হয়তো সে কোন নিশুত রাতে ডাকবে এসে অকস্মাত্
সেই আশাতে জাগব রাত ।
যতই কেন বেড়াও ঘুরে
বরণ - বনের গহন জুড়ে
দূর সুদূরে ,
কাঁদলে আমি আসবে ছুটে , রইতে তুমি নারবে নাথ ,
সেই আশাতে জাগব রাত ।

কপট ! তোমার শপথ - পাহাড় বিন্ধ্যসম হোক না সে ,
ঝড়ের মুখে খড়ের মতন উড়বে তা মোর নিশ্বাসে ।
একটি ছোট্ট নিশ্বাসে ।
রাত্রি জেগে কাঁদছি আমি
শুনবে যখন , হে মোর স্বামী ,
সুদূরগামী !
আগল ভেঙে আসবে পাগল , চুমবে সজল নয়ন - পাত ,
সেই আশাতে জাগব রাত ।

জানি সখা , আমার চোখের একটি বিন্দু অশ্রুজল ,
নিববে তাতেই তোমার বুকের অগ্নি - সিন্ধু নীল গরল ,
আমার চোখের অশ্রুজল ।
তোমার আদর - সোহাগিনি
তাই তো কাঁদায় নিশিদিনই
এ অধীনী ,
ভুলবে জানি তোমার রানি গরবিনির সব আঘাত ।
সেই আশাতে জাগব রাত ।

আসবে আবার পদ্মানদী , দুলবে তরি ঢেউ - দোলায় ,
তেমনি করে দুলব আমি তোমার বুকের পরকোলায় ।
দুলবে তরি ঢেউ - দোলায় ।
পাগলি নদী উঠবে ক্ষেপে ,
তোমায় তখন ধরব চেপে ,
বক্ষ ব্যেপে ,
মরণ - ভয়কে ভয় কি তখন , জড়িয়ে কণ্ঠ থাকবে হাত ।
সেই আশাতে জাগব রাত ।
পোড়া চোখের জল ফুরায় না , কেমন করে আসবে ঘুম ?
মনে পড়ে শুধু তোমার পাতাল - গভীর মাতাল চুম ,
কেমন করে আসবে ঘুম ?
আজ যে আমার নিশীথ জুড়ে
একলা থাকার কান্না ঝুরে
হুতাশ সুরে ,
পোবের হাওয়ায় কাঁদবে সে সুর , আসবে পছিম হাওয়ার সাথ !
সেই আশাতে জাগব রাত ।

বিজলি - শিখার প্রদীপ জ্বেলে ভাদর রাতের বাদল মেঘ ,
দিগ্বিদিকে খুঁজছে তোমায় ডাকছে কেঁদে বজ্র - বেগ -
দিগ্বিদিকে খুঁজছে মেঘ ।
তোমার আশায় ওই আশা - দীপ
জ্বালিয়েছে আজ দিক ভরে নীপ ,
হে রাজ - পথিক
আজ না আসো , এসো যেদিন দীপ নিবাবে ঝঞ্ঝাবাত ।
সেই আশাতে জাগব রাত ।