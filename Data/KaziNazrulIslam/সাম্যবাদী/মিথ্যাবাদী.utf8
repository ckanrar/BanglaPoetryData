মিথ্যা বলেছ বলিয়া তোমায় কে দিল মনস্তাপ ?
সত্যের তরে মিথ্যা যে বলে স্পর্শে না তারে পাপ ।
গোটা সত্যটা শুধু তো সত্যকথা বলাতেই নাই ,
মিথ্যা কয়েও সত্যনিষ্ঠ হতে পারি আমরাই !
সত্যবাক সে বড়ো কিছু নয় , কজন সত্যবান ?
সত্যবাদীরা কজন দিয়াছে সত্যের তরে প্রাণ ?
অন্তরে যারা যত বেশি ভীরু যত বেশি দুর্বল ,
নীতিবিদ তারা তত বেশি করে সত্য - কথন ছল ।
সত্যকামেরও নমস্য যারা সত্যনিষ্ঠ বীর -
সত্যের তরে হাসিতে হাসিতে যারা দিল নিজ শির !
হয়তো তাহারা অনেক মিথ্যা বলেছে জীবন ভরে ,
তবু তারা বীর - তারা দিল প্রাণ সত্য - রক্ষা তরে ।
সত্য লইয়া করিছে ওজন কে উনি মুদির মতো ?
মনে মনে ভাবে কী কাজই করিনু আমি সে বিজ্ঞ কত !
বলি ওহে বাপু সত্য - ব্যাপারী , সত্য কি চাল ডাল ?
কোথা কয় রতি সত্য কমিল , তাই নিয়ে দেবে গাল !
সত্য মুদির তথ্য -
অমুক বীরের জীবনে কমেছে হুঁহুঁ এতটুকু সত্য !
ও কে আসে বাবা ? সত্যেরে তবু এরা মাপে , ও যে গণে ।
দশটি কথায় বাঁধিল সত্য , হেসে মরি মনে মনে !
বাটখারা আর রশি নিয়ে এল সত্যের পিসি - মাসি ,
মাপিয়া মাপিয়া ভরিল বস্তা , গুণে গুণে বাঁধে খাসি ।
বন্ধু , শুনো না কূট - তর্কের যত হাতি ঘোড়া উট ,
সত্যনিষ্ঠা থাকে যদি প্রাণে , বেপরোয়া বলো ঝুট !