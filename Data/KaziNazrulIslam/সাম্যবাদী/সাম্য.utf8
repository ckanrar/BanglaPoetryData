গাহি সাম্যের গান -
বুকে বুকে হেথা তাজা সুখ ফোটে , মুখে মুখে তাজা - প্রাণ !
বন্ধু , এখানে রাজা - প্রজা নাই , নাই দরিদ্র - ধনী ,
হেথা পায় নাকো কেহ খুদ - ঘাঁটা , কেহ দুধ - সর - ননী ।
অশ্ব - চরণে মোটর - চাকায় প্রণমে না হেথা কেহ ,
ঘৃণা জাগে নাকো সাদাদের মনে দেখে হেথা কালা - দেহ ।
সাম্যবাদী - স্থান
নাইকো এখানে কালা ও ধলার আলাদা গোরস্থান ।
নাইকো এখানে কালা ও ধলার আলাদা গির্জা - ঘর ,
নাইকো পাইক - বরকন্দাজ নাই পুলিশের ডর ।
এই সে স্বর্গ , এই সে বেহেশ্ত , এখানে বিভেদ নাই ,
যত হাতাহাতি হাতে হাত রেখে মিলিয়াছে ভাই ভাই !
নেইকো এখানে ধর্মের ভেদ শাস্ত্রের কোলাহল ,
পাদরি - পুরুত - মোল্লা - ভিক্ষু এক গ্লাসে খায় জল ।
হেথা স্রষ্টার ভজনা - আলয় এই দেহ এই মন ,
হেথা মানুষের বেদনায় তাঁর দুখের সিংহাসন !
সাড়া দেন তিনি এখানে তাঁহারে যে - নামে যে - কেহ ডাকে ,
যেমন ডাকিয়া সাড়া পায় শিশু যে - নামে ডাকে সে মাকে !
পায়জামা প্যান্ট ধুতি নিয়া হেথা হয় নাকো ঘুঁষোঘুঁষি ,
ধুলায় মলিন দুখের পোশাকে এখানে সকলে খুশি ।