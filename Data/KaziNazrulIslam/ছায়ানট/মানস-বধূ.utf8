যেমন ছাঁচি পানের কচি পাতা প্রজাপতির ডানার ছোঁয়ায় ,
ঠোঁট দুটি তার কাঁপন - আকুল একটি চুমায় অমনি নোয়ায় ।

জল - ছলছল উড়ু - উড়ু চঞ্চল তার আঁখির তারা ,
কখন বুঝি দেবে ফাঁকি সুদূর পথিক - পাখির পারা ,
নিবিড় নয়ন - পাতার কোলে ,
গভীর ব্যথার ছায়া দোলে ,
মলিন চাওয়া ( ছাওয়া ) যেন দূরের সে কোন্ সবুজ ধোঁয়ায় ।

সিঁথির বীথির খসে - পড়া কপোল - ছাওয়া চপল অলক
পলক - হারা , সে মুখ চেয়ে নাচ ভুলেছে নাকের নোলক ।
পাংশু তাহার চূর্ণ কেশে ,
মুখ মুছে যায় সন্ধে এসে ,
বিধুর অধর - সীধু যেন নিঙড়ে কাঁচা আঙুর চোয়ায় ।

দিঘল শ্বাসের বাউল বাজে নাসার সে তার জোড় - বাঁশিতে ,
পান্না - ক্ষরা কান্না যেন ঠোঁট - চাপা তার চোর হাসি সে ।
ম্লান তার লাল গালের লালিম ,
রোদ - পাকা আধ - ডাঁশা ডালিম ,
গাগরি ব্যথার ডুবায় কে তার টোল খাওয়া গাল - চিবুক - কুয়ায় ।

চায় যেন সে শরম - শাড়ির ঘোমটা চিরি পাতা ফুঁড়ি ,
আধফোঁটা বউ মউল - বউল , বোলতা - ব্যাকুল বকুল কুঁড়ি
বোল - ভোলা তার কাঁকন চুড়ি
ক্ষীরের ভিতর হিরের ছুরি ,
দু - চোখ - ভরা অশ্রু যেন পাকা পিয়াল শালের ঠোঙায় ।

বুকের কাঁপন হুতাশ - ভরা , বাহুর বাঁধন কাঁদন - মাখা ,
নিচোল বুকের কাঁচল আঁচল স্বপন - পারের পরির পাখা ।
খেয়াপারের ভেসে - আসা
গীতির মতো পায়ের ভাষা ,
চরণ - চুমায় শিউরে পুলক হিমভেজা দুধ - ঘাসের রোঁয়ায় ।

সে যেন কোন্ দূরের মেয়ে আমার কবিমানস - বধূ ;
বুকপোরা আর মুখভার তার পিছলে পড়ে ব্যথার মধু ।
নিশীথ - রাতের স্বপন হেন ,
পেয়েও তারে পাইনে যেন ,
মিলন মোদের স্বপন - কূলে কাঁদনভরা চুমায় চুমায় ।
নামহারা সেই আমার প্রিয়া , তারেই চেয়ে জনম গোঁয়ায় ।

দৌলতপুর , কুমিল্লা
জ্যৈষ্ঠ