রে নীড় - হারা , কচি বুকে শায়ক - বেঁধা পাখী !
কেমন করে কোথায় তোরে আড়াল দিয়ে রাখি ?

কোথায় রে তোর কোথায় ব্যথা বাজে ?
চোখের জলে অন্ধ আঁখি কিছুই দেখি না যে ?
ওরে মাণিক ! এ অভিমান আমায় নাহি সাজে -
তোর জুড়াই ব্যথা আমার ভাঙা বক্ষপুটে ঢাকি ।
ওরে আমার কোমল - বুকে - কাঁটা - বেঁধা পাখী ,
কেমন করে কোথায় তোরে আড়াল দিয়ে রাখি ?

বক্ষে বিঁধে বিষ মাখানো শর ,
পথ - ভোলা রে ! লুটিয়ে পলি এ কার বুকের পর !
কে চিনালে পথ তোরে হায় এই দুখিনীর ঘর ?
তোর ব্যথার শানি - লুকিয়ে আছে আমার ঘরে নাকি ?
ওরে আমার কোমল - বুকে - কাঁটা - বেঁধা পাখি !
কেমন করে কোথায় তোরে আড়াল দিয়ে রাখি ?

হায় , এ কোথায় শান্তি - খুঁজিস্ তোর ?
ডাক্ছে দেয়া , হাঁকছে হাওয়া , কাঁপছে কুটির মোর !
ঝঞ্ঝাবাতে নিবেছে দীপ , ভেঙেছে সব দোর ,
দুলে দুঃখ রাতের অসীম রোদন বক্ষে থাকি থাকি ।
ওরে আমার কোমল বুকে কাঁটা - বেঁধা পাখি !
এমন দিনে কোথায় তোরে আড়াল দিয়ে রাখি ?

মরণ যে বাপ বরণ করে তারে ,
' মা ' ' মা ' ডেকে যে দাঁড়ায় এই শক্তিহীনার দ্বারে !
মাণিক আমি পেয়ে শুধু হারাই বারে বারে ,
ওরে তাই তো ভয়ে বক্ষ কাঁপে কখন দিবি ফাঁকি !
ওরে আমার হারামণি ! ওরে আমার পাখি !
কেমন করে কোথায় তোরে আড়াল দিয়ে রাখি ?

হারিয়ে পাওয়া ওরে আমার মাণিক !
দেখেই তোরে চিনেছি , আয় বক্ষে ধরি খানিক !
বাণ - বেঁধা বুক দেখে তোরে কোলে কেহ না নিক ,
ওরে হারার ভয়ে ফেলতে পারে চিরকালের মা কি ?
ওরে আমার কোমল বুকে কাঁটা - বেঁধা পাখী !
কেমন করে কোথায় তোরে আড়াল দিয়ে রাখি ।

এ যে রে তোর চির - চেনা স্নেহ ,
তুই তো আমার নোস রে অতিথ অতীত কালের কেহ ,
বারে বারে নাম হারায়ে এসেছিস এই গেহ !
এই মায়ের বুকে থাক যাদু তোর যদিন আছে বাকি !
প্রাণের আড়াল করতে পারে সৃজন দিনের মা কি ?
হারিয়ে যাওয়া ? ওরে পাগল , সে তো চোখের ফাঁকি !

কুমিল্লা
জ্যৈষ্ঠ