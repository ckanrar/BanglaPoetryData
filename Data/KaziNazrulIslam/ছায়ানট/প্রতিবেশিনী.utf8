আমার ঘরের পাশ দিয়ে সে চলত নিতুই সকাল - সাঁঝে ।
আর এ পথে চলবে না সে সেই ব্যথা হায় বক্ষে বাজে ।

আমার দ্বারের কাছটিতে তার ফুটত লালী গালের টোলে ,
টলত চরণ , চাউনি বিবশ কাঁপত নয়ন - পাতার কোলে -
কুঁড়ি যেমন প্রথম খোলো গো !
কেউ কখনও কইনি কথা ,
কেবল নিবিড় নীরবতা
সুর বাজাত অনাহতা
গোপন মরম - বীণার মাঝে ।
মূক পথের আজ বুক ফেটে যায় স্মরি তারই পায়ের পরশ
বুক - খসা তার আঁচর - চুমু ,
রঙিন ধুলো পাংশু হল , ঘাস শুকাল যেচে বাচাল
জোড় - পায়েলার রুমঝুমু !

আজও আমার কাটবে গো দিন রোজই যেমন কাটত বেলা ,
একলা বসে শূন্য ঘরে - তেমনি ঘাটে ভাসবে ভেলা -
অবহেলা হেলাফেলায় গো !
শুধু সে আর তেমন করে
মন রবে না নেশায় ভরে
আসার আশায় সে কার তরে
সজাগ হয়ে সকল কাজে ।

ডুকরে কাঁদে মন - কপোতী -
' কোথায় সাথির কূজন বাজে ?
সে পা - র ভাষা কোথায় রাজে ? '

দেওঘর
মাঘ