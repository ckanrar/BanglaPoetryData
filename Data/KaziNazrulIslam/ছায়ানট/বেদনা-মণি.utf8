একটি শুধু বেদনা মানিক আমার মনের মণিকোঠায়
সেই তো আমার বিজন ঘরে দুঃখ রাতের আঁধার টুটায় ।

সেই মানিকের রক্ত - আলো
ভুলাল মোর মন ভুলাল গো ।
সেই মানিকের করুণ কিরণ আমার বুকে মুখে লুটায় ।

আজ রিক্ত আমি কান্না হাসির দাবি দাওয়ার বাঁধন ছিঁড়ে
ওই বেদনা - মণির শিখার মায়াই রইল একা জীবন ঘিরে ।
এ কালফণী অনেক খুঁজি
পেয়েছে ওই একটি পুঁজি গো !
আমার চোখের জলে ওই মণিদীপ আগুন হাসির ফিনিক ফোটায় ।

কলিকাতা
ভাদ্র