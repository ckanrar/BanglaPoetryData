হে মোর প্রিয় ,
হে মোর নিশীথ - রাতের গোপন সাথি !
মোদের দুইজনারেই জনম ভরে কাঁদতে হবে গো -
শুধু এমনি করে সুদূর থেকে , একলা জেগে রাতি ।
যখন ভুবন - ছাওয়া আঁচল পেতে নিশীথ যাবে ঘুম ,
আকাশ বাতাস থমথমাবে সব হবে নিঝঝুম ,
তখন দেব দুঁহু দোঁহার চিঠির নাম - সহিতে চুম !
আর কাঁপবে শুধু গো ,
মোদের তরুণ বুকের করুণ কথা আর শিয়রে বাতি ।

মোরা কে যে কত ভালোবাসি কোনোদিনই হবে না তা বলা ,
কভু সাহস করে চিঠির বুকেও আঁকব না সে কথা ;
শুধু কইতে - নারার প্রাণপোড়ানি রইবে দোঁহার ভরে বুকের তলা ।
শুধু চোখে চোখে চেয়ে থাকার -
বুকের তলায় জড়িয়ে রাখার
ব্যাকুল কাঁপন নীরব কেঁদে কইবে কি তার ব্যথা !

কভু কী কথা সে কইতে গিয়ে হঠাত্ যাব থেমে ,
অভিমানে চারটি চোখেই আসবে বাদল নেমে ।
কত চুমুর তৃষায় কাঁপবে অধর , উঠবে কপোল ঘেমে ।
হেথা পুরবে নাকো ভালোবাসার আশা অভাগিনি ,
তাই দলবে বলে কলজেখানা রইনু পথে পাতি ।

কুমিল্লা
অগ্রহায়ণ