আমি এদেশ হতে বিদায় যেদিন নেব প্রিয়তম ,
আর কাঁদবে এ বুক সঙ্গীহারা কপোতিনী সম ,
তখন মুকুর পাশে একলা গেহে
আমারই এই সকল দেহে
চুমব আমি চুমব নিজেই অসীম স্নেহে গো ,
আহা পরশ তোমার জাগছে যে গো এই সে দেহে মম ।

তখন তুমি নাইবা প্রিয় নাই বা রলে কাছে ।
জানব আমার এই সে দেহে এই সে দেহে গো
তোমার বাহুর বুকের শরম - ছোঁয়ার কাঁপন লেগে আছে ।
তখন নাই বা আমার রইল মনে
কোন্খানে মোর দেহের বনে
জড়িয়ে ছিলে লতার মতন আলিঙ্গনে গো ,
আমি চুমোয় চুমোয় ডুবাব এই সকল দেহ মম ,
এদেশ হতে বিদায় যেদিন নেব প্রিয়তম ।

কুমিল্লা
আষাঢ় ।