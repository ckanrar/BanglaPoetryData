অধর নিসপিস
নধর কিসমিস
রাতুল তুলতুল কপোল ;
ঝরল ফুল - কুল ,
করল গুল ভুল
বাতুল বুলবুল চপল ।

নাসায় তিলফুল
হাসায় বিলকুল ,
নয়ান ছলছল উদাস ,
দৃষ্টি চোর - চোর
মিষ্টি ঘোর - ঘোর ,
বয়ান ঢলঢল হুতাশ ।
অলক দুলদুল
পলক ঢুল ঢুল ,
নোলক চুম খায় মুখেই ,
সিঁদুর মুখটুক
হিঙুল টুকটুক ,
দোলক ঘুম যায় বুকেই ।

ললাট ঝলমল
মলাট মলমল
টিপটি টলটল সিঁথির ,
ভুরুর কায় ক্ষীণ
শুরুর নাই চিন ,
দীপটি জ্বলজ্বল দিঠির ।

চিবুক টোল খায় ,
কী সুখ - দোল তায়
হাসির ফাঁস দেয় - সাবাস ।
মুখটি গোলগাল ,
চুপটি বোলচাল
বাঁশির শ্বাস দেয় আভাস ।

আনার লাল লাল
দানার তার গাল ,
তিলের দাগ তায় ভোমর ;
কপোল - কোল ছায়
চপল টোল , তায়
নীলের রাগ ভায় চুমোর ।
কুমিল্লা
ফাল্গুন