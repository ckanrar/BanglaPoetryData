আজকে দেখি হিংসামদের মত্ত - বারণ - রণে
জাগ্ছে শুধু মৃণালকাঁটা আমার কমলবনে ।

উঠল কখন ভীম কোলাহল ,
আমার বুকের রক্তকমল
কে ছিঁড়িল - বাঁধ - ভরা জল
শুধায় ক্ষণে ক্ষণে ।
ঢেউয়ের দোলায় মরাল - তরী নাচ্বে না আনমনে ।
কাঁটাও আমার যায় না কেন , কমল গেল যদি !
সিনান - বধূর শাপ শুধু আজ কুড়াই নিরবধি !

আস্বে কি আর পথিক - বালা ?
পরবে আমার মৃণাল - মালা ?
আমার জলজ - কাঁটার জ্বালা
জ্বলবে মোরই মনে ?
ফুল না পেয়েও কমল - কাঁটা বাঁধবে কে কঙ্কণে ?
কলিকাতা
আশ্বিন