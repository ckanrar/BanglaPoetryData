ওরে আমার বুকের বেদনা !
ঝঞ্ঝা - কাতর নিশীথ রাতের কপোত সম রে
আকুল এমন কাঁদন কেঁদো না ।

কখন সে কার ভুবনভরা ভালোবাসা হেলায় হারালি ,
তাইতো রে আজ এড়িয়ে চলে সকল স্নেহে পথে দাঁড়ালি !
ভিজে ওঠে চোখের পাতা তোর ,
একটি কথায় - অভিমানী মোর !
ডুকরে কাঁদিস বাঁধনহারা , ' ওগো , আমায় বাঁধন বেঁধো না ।

বাঁধন গৃহের সইল না তোর ,
তাই বলে কি মায়াও ঘরের ডাক দেবে না তোকে ?
অভিমানী গৃহহারা রে !

চললে একা মরুর পথেও
সাঁঝের আকাশ মায়ের মতন ডাকবে নত চোখে ,
ডাকবে বধূ সন্ধ্যাতারা যে !

জানি ওরে , এড়িয়ে যারে চলিস তারেই পেতে চলিস পথে ।
জোর করে কেউ বাঁধে না তাই বুক ফুলিয়ে চলিস বিজয়রথে ।
ওরে কঠিন ! শিরীষকোমল তুই !
মর্মর তোর মর্মে ছাপা বেল কামিনী জুঁই !
বুকপোরা তোর ভালবাসা , মুখে মিছে বলিস ' সেধো না ।
আমার বুকের বেদনা ।

দৌলতপুর , কুমিল্লা
জ্যৈষ্ঠ