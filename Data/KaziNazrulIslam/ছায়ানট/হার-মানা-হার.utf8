তোরা কোথা হতে কেমনে এসে
মণি - মালার মতো আমার কণ্ঠে জড়ালি ।
আমার পথিক - জীবন এমন করে
ঘরের মায়ায় মুগ্ধ করে বাঁধন পরালি ।

আমায় বাঁধতে যারা এসেছিল গরব করে হেসে
তারা হার মেনে হায় বিদায় নিল কেঁদে ,
তোরা কেমন করে ছোট্ট বুকের একটু ভালোবেসে
ওই কচি বাহুর রেশমি ডোরে ফেললি আমায় বেঁধে !
তোরা চলতে গেলে পায়ে জড়াস ,
' না ' ' না ' বলে ঘাড়টি নড়াস ,
কেন ঘর - ছাড়াকে এমন করে
ঘরের ক্ষুধা স্নেহের সুধা মনে পড়ালি ।

ওরে চোখে তোদের জল আসে না -
চমকে ওঠে আকাশ তোদের
চোখের মুখের চপল হাসিতে ।
ওই হাসিই তো মোর ফাঁসি হল ,
ওকে ছিঁড়তে গেলে বুকে লাগে ,
কাতর কাঁদন ছাপা যে ও হাসির রাশিতে !
আমি চাইলে বিদায় বলিস , ' উঁহু ,
ছাড়ব নাকো মোরা '
ওই একটু মুখের ছোট্ট মানাই এড়িয়ে যেতে নারি ,
কত দেশ - বিদেশের কান্নাহাসির
বাঁধনছেঁড়ার দাগ যে বুকে পোরা ,
তোরা বসলি রে সেই বুক জুড়ে আজ ,
চিরজয়ীর রথটি নিলি কাড়ি ।
ওরে দরদিরা ! তোদের দরদ
শীতের বুকে আনলে শরত্ ,
তোরা ঈষত্ - ছোঁয়ায় পাথরকে আজ
কাতর করে অশ্রুভরা ব্যথায় ভরালি ।

দৌলতপুর , কুমিল্লা
বৈশাখ