হায় অভাগি ! আমায় দেবে তোমার মোহন মালা ?
বদল দিয়ে মালা , নেবে আমার দহন - জ্বালা ?
কোন ঘরে আজ প্রদীপ জ্বেলে
ঘরছাড়াকে সাধতে এলে
গগনঘন শান্তি মেলে , হায় !
দু - হাত পুরে আনলে ও কি সোহাগ - ক্ষীরের থালা
আহা দুখের বরণ ডালা ?
পথহারা এই লক্ষ্মীছাড়ার
পথের ব্যথা পারবে নিতে ? করবে বহন , বালা ?

লক্ষ্মীমণি ! তোমার দিকে চাইতে আমি নারি ,
দু - চোখ আমার নয়ন জলে পুরে ,
বুক ফেটে যায় তবু এ - হার ছিঁড়তে নাহি পারি ,
ব্যথাও দিতে নারি , - নারী ! তাই যেতে চাই দূরে ।

ডাকতে তোমায় প্রিয়তমা
দু - হাত জুড়ে চাইছি ক্ষমা ,
চাইছি ক্ষমা চাইছি ক্ষমা গো !
নয়ন - বাঁশির চাওয়ার সুরে
বনের হরিণ বাঁধবে বৃথা লক্ষ্মী গহনবালা ।
কল্যাণী ! হায় কেমনে তোমায় দেব
যে - বিষ পান করেছি নীলের নয়ন - গালা ।
কলিকাতা
চৈত্র