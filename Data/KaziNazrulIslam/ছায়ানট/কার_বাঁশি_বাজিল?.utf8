কার বাঁশি বাজিল
নদীপারে আজি লো ?
নীপে নীপে শিহরণ কম্পন রাজিল -
কার বাঁশি বাজিল ?
বনে বনে দূরে দূরে
ছল করে সুরে সুরে
এত করে ঝুরে ঝুরে
কে আমায় যাচিল ?
পুলকে এ - তনুমন ঘন ঘন নাচিল ।
ক্ষণে ক্ষণে আজি লো কার বাঁশি বাজিল ?

কার হেন বুক ফাটে মুখ নাহি ফোটে লো !
না - কওয়া কী কথা যেন সুরে বেজে ওঠে লো !
মম নারী - হিয়া মাঝে
কেন এত ব্যথা বাজে ?
কেন ফিরে এনু লাজে
নাহি দিয়ে যা ছিল ?
যাচা - প্রাণ নিয়ে আমি কেমনে সে বাঁচি লো ?
কেঁদে কেঁদে আজি লো কার বাঁশি বাজিল ?
কলিকাতা
চৈত্র