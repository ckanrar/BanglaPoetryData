যাত্রীরা রাত্তিরে হতে এল খেয়া পার ,
বজ্রেরি তুর্য্যে এ গর্জ্জেছে কে আবার ?
প্রলয়েরি আহ্বান ধ্বনিল কে বিষাণে
ঝঞ্ঝা ও ঘন দেয়া স্বনিল রে ঈশানে !

নাচে পাপ - সিন্ধুতে তুঙ্গ তরঙ্গ !
মৃত্যুর মহানিশা রুদ্র উলঙ্গ !
নিঃশেষে নিশাচর গ্রাসে মহাবিশ্বে ,
ত্রাসে কাঁপে তরণীর পাপী যত নিঃস্বে !

তমসাবৃতা ঘোরা ' কিয়ামত ' রাত্রি ,
খেয়া - পারে আশা নাই ডুবিল রে যাত্রী
দমকি দমকি দেয়া হাঁকে কাঁপে দামিনী ,
শিঙ্গার হুঙ্কারে থর থর যামিনী !

লঙ্ঘি এ সিন্ধুরে প্রলয়ের নৃত্যে
ওগো কার তরী ধায় নির্ভিক চিত্তে -
অবহেলি ' জলধির ভৈরব গর্জ্জন
প্রলয়ের ডঙ্কার ওঙ্কার তর্জ্জন !

পুণ্য পথের এ যে যাত্রীরা নিষ্পাপ ,
ধর্ম্মেরি বর্ম্মে সু - রক্ষিত দিল্ - সাফ !
নহে এরা শঙ্কিত বজ্র নিপাতে ও
কাণ্ডারী আহমদ তরী ভরা পাথেয় !

আবুবকর উসমান উমর আলী হায়দর
দাঁডী যে তরুণীর , নাই ওরে নাই ডর !
কাণ্ডারী এ তরীর পাকা মাঝি মাল্লা ,
দাঁডী মুখে সারি গান - লা শরীক আল্লাহ্ !

" শাফায়ত্ " - পাল - বাঁধা তরণীর মাস্তুল ,
" জান্নত " হতে ফেলে হুরী রাশ্ রাশ্ ফুল !
শিরে নত স্নেহ - আঁখি মঙ্গল - দাত্রী ,
গাও জোরে সারি - গান ও - পারের যাত্রী !

বৃথা ত্রাসে প্রলয়ের সিন্ধু ও দেয়া - ভার ,
ঐ হলো পুণ্যের যাত্রীরা খেয়া পার ।