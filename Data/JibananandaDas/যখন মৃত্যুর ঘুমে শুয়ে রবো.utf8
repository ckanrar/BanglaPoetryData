যখন মৃত্যুর ঘুমে শুয়ে রবো - অন্ধকারে নক্ষত্রের নিচে
কাঁঠাল গাছের তলে হয়তো বা ধলেশ্বরী চিলাইয়ের পাশে -
দিনমানে কোনো মুখ হয়তো সে শ্মশানের কাছে নাহি আসে -
তবুও কাঁঠাল জাম বাংলার - তাহাদের ছায়া যে পড়িছে
আমার বুকের পরে - আমার মুখের পরে নীরবে ঝরিছে
খয়েরী অশথপাতাত - বইচি , শেয়ালকাঁটা আমার এ দেহ ভালোবাসে ,
নিবিড় হয়েছে তাই আমার চিতার ছাইয়ে - বাংলার ঘাসে
গভীর ঘাসের গুচ্ছে রয়েছি ঘুমায়ে আমি , - নক্ষত্র নড়িছে

আকাশের থেকে দূর - আরো দূর - আরো দূর - নির্জন আকাশে
বাংলার - তারপর অকারণ ঘুমে আমি পড়ে যাই ঢুলে ।
আবার যখন জাগি , আমা শ্মশানচিতা বাংলার ঘাসে
ভরে আছে , চেয়ে দেখি , - বাসকের গন্ধ পাই - আনারস ফুলে
ভোমরা উড়িছে , শুনি - গুবরে পোকার ক্ষীণ গুমরানি ভাসিছে বাতাসে
রোদের দুপুর ভরে - শুনি আমি ; ইহারা আমার ভালোবাসে -