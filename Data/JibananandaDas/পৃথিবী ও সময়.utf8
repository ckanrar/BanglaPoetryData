সময়ের উপকণ্ঠে রাত্রি প্রায় হয়ে এল আজ
সূর্যকে পশ্চিমে দেখি সারা শতাব্দীর
অক্লান্ত রক্তের বোঝা গুছায়ে একাকী
তবুও আশার মত মেঘে মেঘে বলয়িত হয়ে
শেষ আলো ঢেলে যায় ; - জ্যোতিঃপ্রাণধর্মী সূর্য অই ;
একদিন অ্যামিবার উত্সরণ এনেছিল ;
জীবনের ফেনশীর্ষ সিন্ধুর কল্লোল এক দিন
মানুষকে পেয়ে ; - না - মর্মী মানুষ সেই দিন
ভয় পেত , গুহায় লুকাত , - তবু সূর্যকরোজ্জ্বল
সোনালী মানবী তাকে ' হাঁ ' বলাল ; - নীল
আকাশ নগরীরেখা দেখা দিল ; - শঙ্খ আমলকী
সাগর অলিভবন চেনা গেল রোদ্রের ভিতরে ;
শ্বেতাশ্বতর - প্লেটো - আলোকিত পৃথিবীর রূপ
অনাদির দায়ভাগে উত্সারিত রক্তের নদীর
শিয়রে আশার মত জেগে উত্সাহিত সূর্যকরে
সহসা নতুন হিংসা রক্ত গ্লানিমার কাছে প্রতিহত হয়ে
ধীরে ধীরে নিঃশেষে ফুরায়ে গেল তবু ।

ভাই - বোন - স্মৃতি - শান্তি হননের ঘোরে উদ্বেলিত
বহতা নদীর মত আজো এই পৃথিবী চলেছে ।
তবুও তো সেই উদ্ঘাতিনী
নদীরমণীর শব্দ কানে নিয়ে , - প্রাণে
আকাশে জ্যোতিষ্ক জ্বলে হস্তা অভিজিত্ ,
অনুরাধা শতভিষা লুব্ধক স্বাতী ;
পৃথিবীতে - হৃদয়েরো গতিপথে বর্ণালির আভা
সম্পূর্ণ দীপ্তির মত আলোকিত - ক্রমে আলোকিত হতে চায় ।

লণ্ডন রুশিয়া গ্রীস দ্বীপপুঞ্জ কলকাতা চীন
অগণন কন্ফারেন্সে বিকীর্ণ য়ুরোপা ,
আমেরিকা , - যেন বীতবর্ষণের কৃষ্ণমেঘ নক্ষত্রের পথে ;
ক্ষণিক উজ্জ্বল হয়ে ক্লান্তি ক্লেদ ভয় অন্ধকার হতে চায়
এখুনি আবার তবু । প্রকৃতিতে সূর্য আসে , অস্তের আকাশে
চলে যায় ; - অস্তগতিহীন শুভ্র জনহৃদয়ের
সূর্যনগরীর দিকে যেতে হবে চেতনায় মানুষের সময় চলেছে ।