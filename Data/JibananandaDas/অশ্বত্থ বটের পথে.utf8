অশ্বত্থ বটের পথে অনেক হয়েছি আমি তোমাদের সাথী ;
ছড়ায়েছি খই ধান বহুদিন উঠানের শালিখের তরে ;
সন্ধ্যায় পুকুর থেকে হাঁসটিরে নিয়ে আমি তোমাদের ঘরে
গিয়েছি অনেক দিন , - দেখিয়াছি ধূপ জ্বালো , ধরো সন্ধ্যাবাতি
থোড়ের মতন শাদা ভিজে হাতে , - এখুনি আসিবে কিনা রাতি
বিনুনি বেঁধেছ তাই - কাঁচপোকাটিপ তুমি কপারে পরে
পড়িয়াছ তারপর ঘুমায়েছ : কল্কাপাড় আঁচলটি ঝরে
পানের বাটার পরে ; নোনার মতন নম্র শরীরটি পাতি

নির্জন পালঙ্কে তুমি ঘুমায়েছ , - বউকথাকওটির ছানা
নীল জামরুল নীড়ে - জ্যোত্স্নায় - ঘুমায়ে রয়েছে যেন , হায় ,
আর রাত্রি মাতা পাখিটির মতো ছড়ায়ে রয়েছে তার ডানা ।
আজ আমি ক্লান্ত চোখে ব্যবহৃত জীবনের ধুলোয় কাঁটায়
চলে গেছে বহু দূরে ; - দেখোনিকে , বোঝানিকো , করনিকো মানা
রূপসী শঙ্খের কৌটা তুমি যে গো প্রাণহীন - পানের বাটায় ।