কোনোদিন দেখিব না তারে আমি : হেমন্তে পাকিবে ধান , আষাঢ়ের রাতে
কালো মেঘ নিঙড়ায়ে সবুজ বাঁশের বন গেয়ে যাবে উচ্ছ্বাসের গান
সারারাত , - তবু আমি সাপচরা অন্ধ পথে - বেনুবনে তাহার সন্ধান
পাবো নাকে : পুকুরের পাড়ে সে যে আসিবে না কোনোদিন হাঁসিনীর সাথে ,
সে কোনো জ্যোত্স্নায় আর আসিবে না - আসিবে না কখনো প্রভাতে ,
যখন দুপুরে রোদে অপরাজিতার মুখ হয়ে থাকে ম্লান ,
যখন মেঘের রঙে পথহারা দাঁড়কাক পেয়ে গেছে ঘরের সন্ধান ,
ধূসর সন্ধ্যায় সেই আসিবে না সে এখানে ; - এইখানে ধুন্দুল লতাতে
জোনাকি আসিবে শুধু : ঝিঁঝিঁ শুধু ; সারারাত কথা কবে ঘাসে আর ঘাসে
বাদুড় উড়িবে শুধু পাখনা ভিজায়ে নিয়ে শান্ত হয়ে রাতের বাতাসে ;
প্রতিটি নক্ষত্র তার সান খুঁজে জেগে রবে প্রতিটির পাশে
নীরব ধূসর কণা লেগে রবে তুচ্ছ অনূকণাটির শ্বাসে
অন্ধকারে - তুমি , সখি চলে গেলে দূরে তবু ; - হৃদয়ের গভীর বিশ্বাসে
অশ্বত্থের শাখা ঐ দুলিতেছে ; আলো আসে , ভোর হয়ে আসে ।