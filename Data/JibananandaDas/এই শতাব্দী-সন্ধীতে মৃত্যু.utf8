( অগণন সাধারণের )

সে এক বিচ্ছিন্ন দিনে আমাদের জন্ম হয়েছিলো
ততোধিক অসুস্থ সময়ে
আমাদের মৃত্যু হয়ে যায় ।
দূরে কাছ শাদা উঁচু দেয়ালের ছায়া দেখে ভয়ে
মনে করে গেছি তাকে - ভালোভাবে মনে করে নিলে -
এইখানে জ্ঞান হতে বেদনার সুরু -
অথবা জ্ঞানের থেকে ছুটি নিয়ে সান্ত্বনার হিম হ্রদে একাকী লুকালে
নির্জন স্ফটিকস্তম্ভ খুলে ফেলে মানুষের অভিভূত ঊরু
ভেঙে যাবে কোনো এক রম্য যোদ্ধা এসে ।
নরকেও মৃত্যু নেই - প্রীতি নেই স্বর্গের ভিতরে ;
মর্ত্যে সেই স্বর্গ নরকের প্রতি সত্ অবিশ্বাস
নিস্তেজ প্রতীতি নিয়ে মনীষীরা প্রচারিত করে ।