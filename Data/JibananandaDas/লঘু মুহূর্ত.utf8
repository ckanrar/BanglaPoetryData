এখন দিনের শেষে তিনজন আধো আইবুড়ো ভিখিরীর
অত্যন্ত প্রশান্ত হলো মন ;
ধূসর বাতাস খেয়ে এক গাল - রাস্তার পাশে
ধূসর বাতাস দিয়ে করে নিলো মুখ আচমন ।
কেননা এখন তারা যেই দেশে যাবে তাকে রাঙা নদী বলে ;
সেইখানে ধোপা আর গাধা এসে জলে
মুখ দেখে পরস্পরের পিঠে চড়ে যাদুবলে ।

তবুও যাবার আগে তিনটি ভিখিরী মিলে গিয়ে
গোল হয়ে বসে গেল তিন মগ চায়ে ;
একটি উওজির , রাজা , বাকিটা কোটাল ,
পরস্পরকে তারা নিলো বাত্লায়ে ।
তবুও এক ভিখিরিনী তিনজন খোঁড়া , খুড়ো , বেয়াইয়ের টানে -
অথবা চায়ের মগে কুটুম হয়েছে এই জ্ঞানে
মিলে - মিশে গেল রাতা চার জোড়া কানে ।