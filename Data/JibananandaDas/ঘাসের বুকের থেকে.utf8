ঘাসের বুকের থেকে কবে আমি পেয়েছি যে আমার শরীর -
সবুজ ঘাসের থেকে ; তাই রোদ ভালো লাগে - তাই নীলাকাশ
মৃদু ভিজে সকরুণ মনে হয় ; - পথে পথে তাই এই ঘাস
জলের মতন স্নিগ্ধ মনে হয় , - কউমাছিদের যেন নীড়
এই ঘাস ; - যত দূর যাই আমি আরো যত দূর পৃথিবীর
নরম পায়ের তলে যেন কত কুমারীর বুকের নিঃশ্বাস
কথা কয় - তাহাদের শান - হাত খেলা করে - তাদের খোঁপায় এলো ফাঁস
খুলে যায় - ধূসর শাড়ির গন্ধে আসে তারা - অনেক নিবিড়

পুরোনো প্রাণের কথা কয়ে যায় - হৃদয়ের বেদনার কথা -
সান্ত্বনার নিভৃত নরম কথা - মাঠের চাঁদের গল্প করে -
আকাশের নক্ষত্রের কথা কয় ; - শিশিরের শীত সরলতা
তাহাদের ভালো লাগে , - কুয়াশারে ভালো লাগে চোখের উপরে ;
গরম বৃষ্টির ফোঁটা ভালো লাগে ; শীত রাতে - পেঁচার নম্রতা ;
ভালো লাগে এই যে অশ্বথ পাতা আমপাতা সারারাত ঝরে ।