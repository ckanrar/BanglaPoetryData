গোলপাতা ছাউনির বুক চুমে নীল ধোঁয়া সকালে সন্ধ্যায়
উড়ে যায় - মিশে যায় আমবনে কার্তিকের কুয়াশার সাথে ;
পুকুরের লাল সর ক্ষীণ ঢেউয়ে বার - বার চায় সে জড়াতে
করবীর কচি ডাল ; চুমো খেতে চায় মাছরাঙাটির পায় ;
এক - একটি ইট ধ্বসে - ডুবজলে ডুব দিয়ে কোথায় হারায়
ভাঙা ঘাটলায় এই - আজ আর কেউ এসে চাল - ধোয়া হাতে
বিনুনি খসায় নাকো - শুকনো পাতা সারা দিন থাকে যে গড়াতে ;
কড়ি খেলিবার ঘর মজে গিয়ে গোখুরার ফাটলে হারায় ;

ডাইনীর মতো হাত তুলে - তুলে ভাঁট আঁশশ্যাওড়ার বন
বাতাসে কি কথা কয় বুঝি নাকো , - বুঝি নাকো চিল কেন কাঁদে
পৃথিবীর কোনো পথে দেখি নই আমি , হায় , এমন বিজন
শাদা পথ - সোঁদা পথ - বাঁশের ঘোমটা মুখে বিধবার ছাঁদে
চলে গেছে শ্মশানের পারে বুঝি ; - সন্ধ্যা সহসা কখন ;
সজিনার ডালে পেঁচা কাঁদে নিম - নিম নিম কার্তিকের চাঁদে ।