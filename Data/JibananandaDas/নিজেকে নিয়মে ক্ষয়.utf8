নিজেকে নিয়মে ক্ষয় করে ফেলে রোজই
চলেছে সময় ;
তবুও স্থিরতা এক রয়ে গেছে ,
সময় ক্ষয়ের মতো নয় ।

অঘ্রাণের সকালের আব্ছা আভার
মতন অসংখ্য কুয়াশায় ,
আশ্বিনে আকাশ রোদ মাঠের ভিতরে ,
নদীর বিস্তীর্ণ জলে , অথবা ঝড়ের বড় ভোরে ,
শীতকালে সুস্থির বিকেলে ,
মনে হয় আজ
পৃথিবী অনেক মূল্য , সত্য ভুলে গেছে ;

সত্যে স্থির হয়ে আছে টের পাই তবুঃ
তোমার আমার নীড় প্রকৃতির পর্দার থেকে ভেসে চোখে
একটি অমেয় মূল্যে যতদিন আলো ক্ষয় হতেছে আলোকে ।