একদিন যদি আমি কোনো দূর বিদেশের সমুদ্রের জলে
ফেনার মতন ভাসি শীত রাতে - আসি নাকো তোমাদের মাঝে
ফিরে আর - লিচুর পাতার ' পরে বহুদিন সাঁঝে
যেই পথে আসা - যাওয়া করিয়াছি , - একদিন নক্ষত্রের তলে
কয়েকটা নাটাফল তুলে নিয়ে আনারসী শাড়ির আচঁলে
ফিঙার মতন তুমি লঘু চোখে চলে যাও জীবনের কাজে ,
এই শুধু বেজির পায়ের শব্দ পাতার উপড়ে যদি বাজে
সারারাত ডানার অস্পষ্ট ছায়া বাদুড়ের ক্লান্ত হয়ে চলে

যদি সে পাতার ' পরে , - শেষ রাতে পৃথিবীর অন্ধকারে শীতে
তোমার ক্ষীরের মতো মৃদু দেহ - ধূসর চিবুক , বাম হাত
চালতা গাছের পাশে খোড়ো ঘরে স্নিগ্ধ হয়ে ঘুমায় নিভৃতে ,
তবুও তোমার ঘুম ভেঙে যাবে একদিন চুপে অকস্মাত্
তুমি যে কড়ির মালা দিয়েছিলে - সে হার ফিরাযে দিয়ে দিতে
যখন কে এক ছায়া এসেছিল দরজায় করেনি আঘাত ।