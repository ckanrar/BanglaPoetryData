সর্বদাই প্রবেশের পথ রয়ে গেছে ;
এবং প্রবেশ করে পুনরায় বাহির হবার ; -
অরণ্যের অন্ধকার থেকে এক প্রান্তরের আলোকের পথে ;
প্রান্তরের আলো থেকে পুনরায় রাত্রির আঁধারে ;
অথবা গৃহের তৃপ্তি ছেড়ে দিয়ে নারী , ভাঁড় , মক্ষিকার বারে ।

এই সব শরীরের বিচরণ ।
ঘুমায়ে সে যেতে পারে ।
( সচেতন যাত্রার পথ তবু আরো প্রসারিত ।
আলো অন্ধকার তার কাছে কিছু নয় । )
উট পাখি সারাদিন দিবারৌদ্রে ফিরে
বালির ভিতরে মাথা রেখে দিয়ে আপনার অন্ধ পরিচয়
হয়তো ভা নিয়ে যায় , - তা ' পাখির বিনয় ।

কোনো এক রমণীকে ভালোবেসে ,
কোনো এক মরকের দেশে গিয়ে জোর পেয়ে ,
কোন এক গ্রন্থ পড়ে প্রিয় সত্য পেয়ে গেছি ভেবে ,
অথবা আরেক সত্য সকলকে দিতে গিয়ে অভিভূত হয়ে ,
শরতের পরিষ্কার রাত পেয়ে সব চেয়ে পোষাকী , উজ্জ্বল -
চিন্তা তবু বর্ষারাতে দ্বার থেকে দ্বারে
ভিজে কুকুরের মত গাত্রদাহ ঝাড়ে ।
সমাধির ঢের নিচে - নদীর নিকটে সব উঁচু উঁচু গাছের শিকড়
গিয়ে নড়ে ।

সেইখানে দার্শনিকের দাঁত ক্কাথ পান করে
পরিত্যাক্ত মিঠে আলিউ , মরামাস , ইঁদুরের শবের ভিতরে ; -
জেনে নিয়ে আমরা প্রস্তুত করে নিই নিজেদের ;
কেননা ভূমিকা ঢের রয়ে গেছে -
বোঝা যাবে ( কিছুটা বিনয় যদি থেকে থাকে চোখে ) -
সূশ্রী ময়ূরও কেন উটপাখি সৃষ্টি করেছিল
টানাপোড়েনের সুরে - সূর্যের সপ্তকে ।