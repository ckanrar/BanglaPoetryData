এই পৃথিবীতে আমি অবসর নিয়ে শুধু আসিয়াছি - আমি হৃষ্ট কবি
আমি এক ; - ধুয়েছি আমার দেহ অন্ধকারে একা একা সমুদ্রের জলে ;
ভালোবাসিয়াছি আমি রাঙা রোদ , ক্ষান্ত কার্তিকের মাঠে - ঘাসের আঁচলে
ফড়িঙের মতো আমি বেড়ায়েছি - দেখেছি কিশোরী এস হলুদ করবী
ছিঁড়ে নেয় - বুকে তার লাল পেড়ে ভিজে শাড়ি করুন শঙ্খের মতো ছবি
ফুটাতেছে - ভোরের আকাশখানা রাজহাস ভরে গেছে নব কোলাহলে
নব নব সূচনার : নদীর গোলাপী ঢেউ কথা বলে - তবু কথা বলে ,
তবু জানি তার কথা কুয়াশায় ফুরায় না - কেউ যেন শুনিতেছে সবি

কোন্ রাঙা শাটিনের মেঘে বসে - অথবা শোনে না কেউ , শূণ্য কুয়াশায়
মুছে যায় সব তার ; একদিন বর্ণচ্ছটা মুছে যাবো আমিও এমন ;
তবু আজ সবুজ ঘাসের পরে বসে থাকি ; ভালোবাসি ; প্রেমের আশায়
পায়ের ধ্বনির দিকে কান পেতে থাকি চুপে ; কাঁটাবহরের ফল করি আহরণ
কারে যেন এই গুলো দেবো আমি ; মৃদু ঘাসে একা - একা বসে থাকা যায়
এই সব সাধ নিয়ে ; যখন আসিবে ঘুম তারপর , ঘুমাব তখন ।