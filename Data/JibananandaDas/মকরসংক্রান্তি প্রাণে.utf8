তুমি আমার মনে এলে ।
বালুঘড়ি বিকল রাতের বেলা ।
থেকে থেকে পড়ছে মনে
সে কোন ধূসর বেবিলনে
কবের গ্রীসের অলিভবনে
তোমার সাথে সূর্যতীরে
হয়েছিলো খেলা ।

জানি সবই ফুরিয়ে গেলে অতল সনাতনে
থেকে থেকে তাঁবা নদীর অতল উত্সারণে
জলদেবীর মতন জেগে জানিয়ে গেছ তুমি
চম্পা কনকবতী এখন সুধার মরুভূমি
মরুভূমি - মরীচিকা - মায়ামৃগের খেলা ।

তবুও আবার সূর্য নিয়ে এলো রজনী
আমার - তোমার - আধুনিকের
শতঘ্নী আঘাত
জননটের মতন নেচে - কবে
কী হারাল - সে কার মনে রবে
তোমার - আমার -
সে কার অবহেলা ।