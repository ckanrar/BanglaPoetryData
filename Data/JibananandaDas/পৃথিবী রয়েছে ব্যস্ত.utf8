পৃথিবী রয়েছে ব্যস্ত কোন্খানে সফলতা শক্তির ভিতর ,
কোন্খানে আকাশের গায়ে রূঢ় মনুমেন্ট উঠিতেছে জেগে ,
কোথায় মাসল তুলে জাহাজের ভিড় সব লেগে আছে মেঘে ,
জানি নাকো , আমি এই বাংলার পাড়াগাঁয়ে বাধিঁয়াছি ঘর :
সন্ধ্যায় যে দাঁড়কাক উড়ে যায় তালবনে - মুখে দুটো খড়
নিয়ে যায় - সকালে যে নিমপাখি উড়ে আসে কাতর আবেগে
নীল তেঁতুলের বনে - তেমনি করুণা এক বুকে আছে লেগে ;
বইচির মনে আমি জোনাকির রূপ দেখে হয়েছি কাতর ;

কদমের ডালে আমি শুনেছি যে লক্ষ্মীপেঁচা গেয়ে গেছে গান
নিশুতি জ্যোত্স্না রাতে , - টুপ টুপ টুপ টুপ্ সারারাত ঝরে
শুনেছি শিশিরগুলো - ম্লান মুখে গড় এসে করেছে আহ্বান
ভাঙা সোঁদা ইটগুলো , - তারি বুকে নদী এসে কি কথা মর্মরে ;
কেউ নাই কোনোদিকে - তবু যদি জ্যোত্স্নায় পেতে থাক কান
শুনিবে বাতাসে শব্দ : ' ঘোড়া চড়ে কই যাও হে রায়রায়ন - '