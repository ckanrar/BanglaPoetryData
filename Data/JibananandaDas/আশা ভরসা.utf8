ইতিহাসপথ বেয়ে অবশেষে এই
শতাব্দীতে মানুষের কাজ
আশায় আলোয় শুরু হয়েছিল বুঝি - শুভ্র কথা
বলা হতেছিল ; - রৌদ্রে জলে ভালোলেগেছিল
শরীরকে - জীবনকে ।

কিন্তু তবু সবি প্রিয় মানুষের হাতে
অপ্রিয় প্রহার হয়ে মূল্যহীন মানুষের গায়ে
আশ্চর্য মৃত্যুর মত মূল্য হয় - হিম হয় ।

মানুষের সভ্যতার বয়ঃসন্ধি দোষ
হয়তো কাটেনি আজো , তাই
এরকমই হতে হবে আরো রাত্রি দিন ; -
নক্ষত্র সূর্যের সাথে সঞ্চালিত হয়ে তবু আলোকের পথে
মৃত ম্যামথের কাছে কুহেলিত ঋণ
শেষ করে মানুষ সফল হতে পারে
উত্সাহ সংকল্প প্রেমে মূল্যের অক্ষুন্ন সংস্কারে ;
আশা করা যাক ।

সুধীরাও সেই কথা ভাবে ,
আপ্রাণ নির্দেশ দান করে ।
ইতিহাসে ঘুরপথ ভুল পথ গ্লানি হিংসা অন্ধকার ভয়
আরো ঢের আছে , তবু মানুষকে সেতু থেকে সেতুলোক পার হতে হয় ।