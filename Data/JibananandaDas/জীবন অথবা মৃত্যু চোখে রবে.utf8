জীবন অথবা মৃত্যু চোখে রবে - আর এই বাংলার ঘাস
রবে বুকে ; এই ঘাস : সীতারাম রাজারাম রামনাথ রায় -
ইহাদের ঘোড়া আজো অন্ধকারে এই ঘাস ভেঙে চলে যায় -
এই ঘাস : এরি নিচে কস্কাবতী শঙ্খশালা করিতেছে বাস :
তাদের দেহের গন্ধ , চাঁপা ফুল - মাখা স্নান চুলের বিন্যাস
ঘাস আজো ঢেকে আছে : যখন হেমন - আসে গৌড় বাংলায়
কার্তিকের অপরাহ্নে হিজলের পাতা শাদা উঠানের গায়
ঝরে পড়ে , পুকুরের ক্লান্ত জল ছেড়ে দিয়ে চলে যায় হাঁস ,

আমি এ ঘাসের বুকে শুয়ে থাকি - শালিখ নিয়েছে নিঙড়ায়ে
নরম হলুদ পায়ে এই ঘাস ; এ সবুজ ঘাসের ভিতরে
সোঁদা ধুলো শুয়ে আছে - কাঁচের মতন পাখা এ ঘাসের গায়ে
ভেরেন্ডাফুলের নীল ভোমরারা বুলাতেছে - শাদা দুধ ঝরে
করবীর : কোন্ এক কিশোরী এসে ছিঁড়ে নিয়ে চলে গেছে ফুল ,
তাই দুধ ঝরিতেছে করবীর ঘাসে - ঘাসে : নরম ব্যাকুল ।