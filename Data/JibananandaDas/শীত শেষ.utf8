আজ রাতে শেষ হয়ে গেল শীত - তারপর কে যে এলো মাঠে - মাঠে খড়ে
হাঁস গাভী শাদা - প্লেট আকাশের নীল পথে যেন মৃদু মেঘের মতন ,
ধানের সোনার ছড়া নাই মাঠে - ইঁদুর তবুও আর যাবে নাকো ঘরে

তাহার রূপালি রোম একবার জ্যোত্স্নায় সচকিত করে যায় মন ,
হৃদয়ে আস্বাদ এলো ফড়িঙের - কীটেরও যে - ঘাস থেকে ঘাসে - ঘাসে তাই
নির্জন ব্যাঙের মুখে মাকড়ের জালে তারা বরং এ অধীর জীবন

ছেড়ে দেবে - তবু আজ জ্যোত্স্নায় সুখ ছাড়া সাধ ছাড়া আর কিছু নাই ;
আছে নাকি আর কিছু ? পাতা খড়কুটো দিয়ে যে - আগুন জ্বেলেছে হৃদয়
গভীর শীতের রাতে - ব্যথা কম পাবে বলে - সেই সমারোহ আর চাই ?

জীবন একাকী আজো - ব্যথা আজো - এখন করি না তবু বিয়োগের ভয়
এখন এসেছে প্রেম ; - কার সাথে ? কোন্ খানে ? জানি নাকো ; - তবু সে আমারে
মাঠে - মাঠে নিয়ে যায় - তারপর পৃথিবীর ঘাস পাতা ডিম নীড়ঃ সে এক বিস্ময়

এ - শরীর রোগ নখ মুখ চুল - এ - জীবন ইহা যাহা ইহা যাহা নয় ;
রঙিন কীটের মতো নিজের প্রাণের সাধে একরাত মাঠে জেগে রয়