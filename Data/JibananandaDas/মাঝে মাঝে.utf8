মাঝে মাঝে অন্য সব সত্য থেকে ছুটি
নিয়ে সব জল হয়ে মিশে যেতে চায় ;
পৃথিবীর চলমান স্পন্দনের বিহবলতায়
রণ আছে , রক্ত আছে , রুজি আর রুটি
আছে - খাঁটি ভালোবাসা দিতে গিয়ে ত্রুটি
হয়ে যায় ; অন্ধকারে হৃদয়ের দায়
বিমুক্ত করার মতো কাকে আর পায়
জল ছাড়া ? চারি দিকে কেবলই ভ্রুকুটি

ছড়িয়ে এ পৃথিবীতে রক্তছাইরেখা
এঁকে মুছে ফেলে দিতে গিয়ে ইতিহাস
নদীর নিবিড় জলে কেবল জলের শব্দ খোঁজে ;
যেন কাছে - কোথাও গভীরভাবে রয়েছে সহজে
পৃথিবীর স্নিগ্ধ অন্ধকার জল একাঃ
কবের বিলীন হংসী আর তার হাঁস ।