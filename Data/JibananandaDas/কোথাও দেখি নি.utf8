কোথাও দেখি নি , আহা , এমন বিজন ঘাস - প্রান্তরের পারে
নরম বিমর্ষ চোখে চেয়ে আছে - নীল বুকে আছে তাহাদের
গঙ্গাফরিঙের নীড় , কাঁচপোকা , প্রজাপতি শ্যামাপোকা ঢের ,
হিজলের ক্লান্ত পাতা - বটের অজস্র ফল ঝরে বারে বারে
তাহাদের শ্যাম বুকে - পাড়াগাঁর কিশোরেরা যখন কান্তারে
বেতের নরম ফল , নাটা ফক খেতে আসে , ধুন্দুল বীজের
খোঁজ করে ঘাসে ঘাসে - বক তাহা জানে নাকো , পায় নাকো টের
শালিখ , খন্জনা তাহা - লক্ষ লক্ষ ঘাস এই নদীর দু - ধারে

নরম কান্তারে এই পাড়াগাঁর বুকে শুয়ে সে কোন দিনের
কথা ভাবে ; তখন এ জলসিড়ি শুকায় নি , মজে নি আকাশ ,
বল্লাল সেনের ঘোড়া - ঘোড়ার কেশর ঘেরা ঘুঙুর জিনের
শব্দ হত এই পথে - আরো আগে রাজপুত্র কত দিন রাশ
টেনে টেনে এই পথে - কি যেন খুঁজেছে আহা , হয়েছে উদাস ;
আজ আর খোঁজাখুজি নাই কিছু - নাটা ফলে মিটিতেছে আশ -