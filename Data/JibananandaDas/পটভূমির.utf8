পটভূমির ভিতরে গিয়ে কবে তোমার দেখেছিলাম আমি
দশ - পনেরো বছর আগে ; - সময় তখন তোমার চুলে কালো
মেঘের ভিতর লুকিয়ে থেকে বিদ্যুত্ জ্বালালো
তোমার নিশিত নারীমুখের ; - জানো তো অন্তর্যামী ।
তোমার মুখঃ চারিদিকে অন্ধকারে জলের কোলহল ,
কোথাও কোনো বেলাভূমির নিয়ন্তা নেই , - গভীর বাতাসে
তবুও সব রণক্লান্ত অবসন্ন নাবিক ফিরে আসে ;

তারা যুবা , তারা মৃত ; মৃত্যু অনেক পরিশ্রমের ফল ।
সময় কোথাও নিবারিত হয় না , তবু , তোমার মুখের পথে
আজো তাকে থামিয়ে একা দাঁড়িয়ে আছ , নারি , -
হয়তো ভোরে আমরা সবাই মানুষ ছিলাম , তারি
নিদর্শনের সূর্যবলয় আজকের এই অন্ধ জগতে ।
চারিদিকে অলীক সাগর - জ্যাসন ওডিসিয়ুস ফিনিশিয়
সার্থবাহের অধীর আলো , - ধর্মাশোকের নিজের তো নয় , আপতিতকাল
আমরা আজো বহন করে , সকল কঠিন সমুদ্রে প্রবাল
মুটে তোমার চোখের বিষাদ ভত্র্সনাপ্রেম নিভিয়ে দিলাম , প্রিয় ।