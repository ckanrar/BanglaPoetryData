অন্ধ সাগরের বেগে উত্সারিত রাত্রির মতন
আলোড়ন মানুষের প্রিয়তর দিক নির্ণয়ের
পথ আজ প্রতিহত ; তবুও কোথাও
নির্মল সন্ততি দেশ সময়ের নব নব তীর -
পেতে পায়ে হয়তো বা মানব হৃদয় ;

মহাপতনের দিনে আজ অবহিত হয়ে নিতে হয় ।
যদিও অধীর লক্ষ্যে অন্ধকারে মানুষ চলেছে
ধ্বংস আশা বেদনায়

বন্য মরালের মত চেতনায় নীল কুয়াশায় , -
কুহেলি সরিয়ে তবু মানুষের কাহিনীর পথে
ভাস্বরতা এসে পড়ে মাঝে মাঝে -
স্বচ্ছ ক্রান্তিবলয়ের মতন জগতে ।

মনে হয় মহানিশীথের স্তন্যপায়ী
মানুষ তবুও শিশুসূর্যের সন্তান ,
স্থিরতর বিষয়ী সে , -
যদিও হৃদয়ে রক্তে আজো ভুল অকূলের গান ।