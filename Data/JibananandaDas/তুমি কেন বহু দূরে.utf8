তুমি কেন বহু দূরে - ঢের দূর - আরো দূরে - নক্ষত্রের অস্পষ্ট আকাশ
তুমি কেন কোনদিন পৃথিবীর ভিড়ে এসে বলো নাকো একটিও কথা ;
আমরা মিনার গড়ি - ভেঙে পড়ে দুদিনেই - স্বপনের ডানা ছিড়ে ব্যথা
রক্ত হয়ে ঝরে শুধু এইখানে - ক্ষুধা হয়ে ব্যথা দেয় - নীল নাভিশ্বাস ;
ফেনায়ে তুলিছে শুধু পৃথিবীতে পিরামিড যুগ থেকে আজো বারোমাস ;
আমাদের সত্য , আহা রক্ত হযে ঝরে শুধু ; - আমাদের প্রাণের মমতা
ফড়িঙের ডানা নিয়ে ওড়ে , আহা : চেয়ে দেখে অন্ধকার কঠিন ক্ষমতা
ক্ষমাহীন - বার বার পথ আটকায়ে ফেলে বার বার করে তারে গ্রাস ;

তারপর চোখ তুলে দেখি ঐ কোন দূর নক্ষত্রের ক্লান্ত আয়োজন
ক্লানি - র ভুলিতে বলে - ঘিয়ের সোনার দীপে লাল নীল শিখা
জ্বলিতেছে যেন দূর রহস্যের কুয়াশায় , - আবার স্বপ্নের গন্ধে মন
কেঁদে ওঠে - তবু জানি আমাদের স্বপ্ন হতে অশ্রু ক্লানি - রক্তের কণিকা
ঝরে শুধু - স্বপ্ন কি দেখেনি বুদ্ধ - নিউসিডিয়ায় বসে দেখেনি মণিকা ?
স্বপ্ন কি দেখেনি রোম , এশিরিয়া , উজ্জায়িনী , গৌড় বাংলা , দিল্লী , বেবিলন ?