ঘুমায়ে পড়িব আমি একদিন তোমাদের নক্ষত্রের রাতে ;
তখনো যৌবন প্রাণে লেগে আছে হয়তো বা - আমার তরুণ দিন
তখনো হয়নি শেষ - সেই ভালো - ঘুম আসে - বাংলার তৃণ
আমার বুকের নিচে চোখ বুজে - বাংলার আমের পাতাতে
কাঁচপোকা ঘুমায়েছে - আমিও ঘুমায়ে রবো তাহাদের সাথে ,
ঘুমাব প্রাণের সাধে এই মাঠে - এই ঘাসে - কথাভাষাহীন
আমার প্রাণের গল্প ধীরে - ধীরে যাবে - অনেক নবীন
নতুন উত্সব রবে উজানের - জীবনের মধুর আঘাতে

তোমাদের ব্যস্ত মনে ; - তবুও , কিশোর , তুমি নখের আঁচড়ে
যখন এ ঘাস ছিঁড়ে চলে যাবে - যখন মানিকমালা ভোরে
লাল - লাল বটফল কামরাঙা কুড়াতে আসিবে এই পথে -
যখন হলুদ বোঁটা শেফালি কোনো এক নরম শরতে
ঝরিয়ে ঘাসের পরে , - শালিখ খঞ্জনা আজ কতো দূরে ওড়ে -
কতোখানি রোদ - মেঘ - টের পাবে শুয়ে শুয়ে মরণের ঘোরে ।