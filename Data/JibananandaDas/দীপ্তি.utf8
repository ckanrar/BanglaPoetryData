তোমার নিকট থেকে
যত দূর দেশে
আমি চলে যাই
তত ভালো ।
সময় কেবলই নিজ নিয়মের মতো - তবু কেউ
সময়স্রোতের ' পরে সাঁকো
বেঁধে দিতে চায় ;
ভেঙ্গে যায় ;
যত ভাঙ্গে তত ভালো ।
যত স্রোত বয়ে যায়
সময়ের
সময়ের মতন নদীর
জলসিঁড়ি , নীপার , ওডার , রাইন , রেবা , কাবেরীর
তুমি তত বহে যাও ,
আমি তত বহে চলি ,
তবুও কেহই কারু নয় ।
আমরা জীবন তবু ।
তোমার জীবন নিয়ে তুমি
সূর্যের রশ্মির মতো অগণন চলে
রৌদ্রের বেলার মতো শরীরের রঙ্গে
খরতর নদী হয়ে গেলে
হয়ে যেতে ।
তবু মানুষী হয়ে
পুরুষের সন্ধান পেয়েছ ;
পুরুষের চেয়ে বড় জীবনের হয়তো বা ।

আমিও জীবন তবু -
ক্বচিত্ তোমার কথা ভেবে
তোমার সে শরীরের থেকে ঢের দূরে চলে গিয়ে
কোথাও বিকেলবেলা নগরীর উত্সারণে উচল সিঁড়ির
উপরে রৌদ্রের রঙ জ্বলে ওঠে - দেখে
বুদ্ধের চেয়েও আরো দীন সুষমার সুজাতার
মৃত বত্সরে বাঁচায়েছে
কেউ যেন ;
মনে হয় ,
দেখা যায় ।

কেউ নেই - স্তব্ধতায় ; তবুও হৃদয়ে দীপ্তি আছে

দিন শেষ হয় নি এখনও ।
জীবনের দিন - কাজ
শেষ হতে আজও ঢের দেরি ।
অন্ন নেই । হ্রৃদয়বিহীনভাবে আজ
মৈত্রেয়ী ভূমার চেয়ে অন্নলোভাতুর ।
রক্তের সমুদ্র চারি দিকে ;
কলকাতা থেকে দূর
গ্রিসের অলিভ বন
অন্ধকার ।
অগণন লোক মরে যায় ;
এম্পিডোক্লেসের মৃত্যু নয় -
সেই মৃত্যু ব্যসনের মতো মনে হয় ।
এ ছাড়া কোথাও কোনো পাখি
বসন্তের অন্য কোনো সাড়া নেই
তবু এক দীপ্তি রয়ে গেছে ।