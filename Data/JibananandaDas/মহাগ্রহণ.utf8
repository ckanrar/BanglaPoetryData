অনেক সংকল্প আশা নিভে মুছে গেল ;
হয়তো এমনই শুরু হবে ।
আজকের অবস্থান ফুরিয়ে যাবে কি
নতুন ব্যাপ্তির অনুভবে ।
মানুষ এ পৃথিবীতে ঢের দিন আছে ;
সময়ের পথে ছায়া লীন
হয়নি এখনও তার , তবুও সে মরুর ভিতরে
একটি বৃক্ষের মত যেন যুক্তিহীন ;

সফলতা অন্বেষণ করে
হারিয়ে ফেলেছে প্রাণ , নিকেতন , জল ;
প্রেম নেই , শূন্যলোকে সত্য - লাভ তার
অর্ধসত্য অসত্যের মতন নিস্ফল ।
ভুলের ভিতর থেকে ভুলে
গ্লানির ভিতর থেকে গ্লানির ভিতরে
মানুষ যে গ্রহণের সূর্যে চলেছে
তা ; তবে শাশ্বত গ্রহণ সৃষ্টি করে !