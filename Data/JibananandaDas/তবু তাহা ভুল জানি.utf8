তবু তাহা ভুল জানি - রাজবল্লভের কীর্তি ভাঙে কীর্তিনাশা :
তবুও পদ্মার রূপ একুশরত্নের চেয়ে আরো ঢের গাঢ় -
আরো ঢের প্রাণ তার , বেগ তার , আরো ঢের জল , জল আরো ;
তোমারো পৃথিবী পথ ; নক্ষত্রের সাথে তুমি খেলিতেছ পাশা :
শঙ্খমালা নয় শুধু : অনুরাধা রোহিনীর ও চাও ভালোবাসা ,
না জানি সে কতো আশা - কতো ভালোবাসা তুমি বাসিতে যে পার !
এখানে নদীর ধারে বাসমতী ধানগুলো ঝরিছে আবারো ;
প্রান্তরের কুয়াশায় এখানে বাদুড়ের যাওয়া আর আসা -

এসেছে সন্ধ্যার কাক ঘরে ফিরে , - দাঁড়ায়ে রয়েছে জীর্ণ মঠ ,
মাঠের আঁধার পথে শিশু কাঁদে - লালপেড়ে পুরানো শাড়ির
ছবিটি মুছিয়া যায় ধীরে ধীরে - কে এসেছে আমার নিকট ?
কার শিশু ? বলো তুমি : শুধালাম , উত্তর দিলো না কিছু বটে ;
কেউ নাই কোনোদিকে - মাঠে পথে কুয়াশার ভিড় ;
তোমারে শুধাই কবি : তুমিও কি জানো কিছু এই শিশুটির ।