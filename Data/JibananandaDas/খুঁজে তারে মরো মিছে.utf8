খুঁজে তারে মরো মিছে - পাড়াগাঁর পথে তারে পাবে নাকো আর ;
রয়েছে অনেক কাক এ উঠানে - তবু সেই ক্লান্ত দাঁড়কাক
নাই আর ; - অনেক বছর আগে আমে জামে হৃষ্ট এক ঝাঁক
দাঁড়কাক দেখা যেত দিন - রাত , - সে আমার ছেলেবেলাকার
কবেকার কথা সব ; আসিবে না পৃথিবীতে সেদিন আবার :
রাত না ফুরাতে সে যে কদমের ডাল থেকে দিয়ে যেত ডাক , -
এখনো কাকের শব্দে অন্ধকার ভোরে আমি বিমনা , অবাক
তার কথা ভাবি শুধু ; এত দিনে কোথায় সে ? কি যে হলো তার
কোথায় সে নিয়ে গেছে সঙ্গে করে সেই নদী , ক্ষেত , মাঠ , ঘাস ,
সেই দিন , সেই রাত্রি , সেই সব ম্নান চুল , ভিজে শাদা হাত
সেইসব নোনা গাছ , করমচা , শামুক গুগলি , কচি তালশাসঁ
সেইসব ভিজে ধুলো , বেলকুড়ি ছাওয়া পথ , ধোয়া ওঠা ভাত ,
কোথায় গিয়েছে সব ? - অসংখ্য কাকের শব্দে ভরিছে আকাশ
ভোর রাতে - নবান্নের ভোরে আজ বুকে যেন কিসের আঘাত !