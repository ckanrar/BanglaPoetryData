একদিন পৃথিবীর পথে আমি ফেলিয়াছি , আমার শরীর
নরম ঘাসের পথে হাঁটিয়াছে ; বসিয়াছে ঘাসে
দেখিয়াছে নক্ষত্রের জোনাকিপোকার মতো কৌতুকের অমেয় আকাশে
খেলা করে ; নদীর জলের গন্ধে ভরে যায় ভিজে স্নিগ্ধ তীর
অন্ধকারে ; পথে পথে শব্দ পাই কাহাদের নরম শাড়ির ,
স্লান চুল দেখা যায় ; সান্ত্বনার কথা নিয়ে কারা আসে -
ধূসর কড়ির মতো হাতগুলো - নগ্ন হাত সন্ধ্যার বাতাসে
দেখা যায় : হলুদ ঘাসের কাছে মরা হিম প্রজাপতিটির

সুন্দর করুণ পাখা পড়ে আছে - দেখি আমি ; - চুপে থেমে থাকি ;
আকাশে কমলা রঙ ফুটে ওঠে সন্ধ্যায় - কাকগুলো নীল মনে হয় ;
অনেক লোকের ভিড়ে ডুবে যাই - কথা কই - হাতে হাত রাখি ;
করুণ বিষন্ন চুলে কার যেন কোথাকার গভীর বিষ্ময়
লুকায়ে রয়েছে বুঝি নক্ষত্রের নিচে আমি ঘুমাই একাকী ;
পেঁচার ধূসর ডানা সারারাত জোনাকির সাথে কথা কয় ।