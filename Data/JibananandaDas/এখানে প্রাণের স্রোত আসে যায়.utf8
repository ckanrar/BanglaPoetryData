এখানে প্রাণের স্রোত আসে যায় - সন্ধ্যায় ঘুমায় নীরবে
মাটির ভিটের ' পরে - লেগে থাকে অন্ধকারে ধুলোর আঘ্রাণ
তাহাদের চোখে - মুখে ; - কদমের ডালে পেঁচা কথা কবে -
কাঁঠালের ডাল থেকে হিজলের ডালে গিয়ে করিবে আহ্বান
সাপমাসী পোকাটিরে সেই দিন আঁধারে উঠিবে নড়ে ধান
ইঁদুরের ঠোঁটে - চোখে ; বাদুড়ের কালো ডানা করমচা পল্লবে

কুয়াশারে নিঙড়ায়ে উড়ে যাবে আরো দূর নীল কুয়াশায় ,
কেউ তাহা দেখিবে না ; - সেদিন এ পাড়াগাঁর পথের বিষ্ময়
দেখিতে পাবো না আর - ঘুমায়ে রহিবে সব ; যেমন ঘুমায়
আজ রাতে মৃত যারা ; যেমন হতেছে ঘুমে ক্ষয়
অশ্বত্থ ঝাউয়ের পাতা চুপে - চুপে আজ রাতে , হায় ;
যেমন ঘুমায় মৃতা , - তাহার বুকের শাড়ি যেমন ঘুমায় ।