আঁধারে হিমের আকাশের তলে
এখন জ্যোতিষ্কে কেউ নেই ।
সে কারা কাদের এসে বলেঃ
এখন গভীর পবিত্র অন্ধকার ;
হে আকাশ , হে কালশিল্পী , তুমি আর
সূর্য জাগিয়ো না ;
মহাবিশ্বকারুকার্য , শক্তি , উত্স , সাধঃ
মহনীয় আগুনের কি উচ্ছিত সোনা ?
তবুও পৃথিবী থেকে -
আমরা সৃষ্টির থেকে নিভে যাই আজঃ
আমরা সূর্যের আলো পেয়ে
তরঙ্গ কম্পনে কালো নদী
আলো নদী হয়ে যেতে চেয়ে
তবুও নগরে যুদ্ধে বাজারে বন্দরে
জেনে গেছি কারা ধন্য ,
কারা স্বর্ণ প্রাধান্যের সূত্রপাত করে ।

তাহাদের ইতিহাস - ধারা
ঢের আগে শুরু হয়েছিলো ;
এখনি সমাপ্ত হতে পারে ,
তবুও আলেয়াশিখা আজো জ্বালাতেছে
পুরাতন আলোর আঁধারে ।

আমাদের জানা ছিলো কিছু ;
কিছু ধ্যান ছিলো ;
আমাদের উত্স - চোখে স্বপ্নছটা প্রতিভার মতো
হয়তো - বা এসে পড়েছিলো ;
আমাদের আশা সাধ প্রেম ছিলো ; - নক্ষত্রপথের
অন্তঃশূন্যে অন্ধ হিম আছে জেনে নিরে
তবুও তো ব্রহ্মান্ডের অপরূপ অগ্নিশিল্প জাগে ;
আমাদেরো গেছিলো জাগিয়ে
পৃথিবীতে ;
আমরা জেগেছি - তবু জাগাতে পারি নি ;
আলো ছিলো - প্রদীপের বেষ্টনী নেই ;
কাজ ছিল - শুরু হলো না তো ;
হাহলে দিনের সিঁড়ি কি প্রয়োজনের ?
নিঃস্বত্ব সূর্যকে নিয়ে কার তবে লাভ !
সচ্ছল শাণিত নদী , তীরে তার সারস - দম্পতি
ঐ জল ক্লান্তিহীন উত্সানল অনুভব করে ভালোবাসে ;
তাদের চোখের রং অনন্ত আকৃতি পায় নীলাভ আকাশে ;
দিনের সূর্যের বর্ণে রাতের নক্ষত্র মিশে যায় ;
তবু তারা প্রণয়কে সময়কে চিনেছে কি আজো ?
প্রকৃতির সৌন্দর্যকে কে এসে চেনায় !
মারা মানুষ ঢের ক্ররতর অন্ধকূপ থেকে
অধিক আয়ত চোখে তবু ঐ অমৃতের বিশ্বকে দেখেছি ;
শান্ত হয়ে স্তব্ধ হয়ে উদ্বেলিত হয়ে অনুভব করে গেছি
প্রশান্তিই প্রাণরণনের সত্য শেষ কথা , তাই
চোখ বুজে নীরবে থেমেছি ।
ফ্যাক্টরীর সিটি এসে ডাকে যদি ,
ব্রেন কামানের শব্দ হয় ,
লরিতে বোঝাই করা হিংস্র মানবিকী
অথবা অহিংস নিত্য মৃতদের ভিড়
উদ্দাম বৈভবে যদি রাজপথ ভেঙে চলে যায় ,
ওরা যদি কালোবাজারের মোহে মাতে ,
নারীমূল্যে অন্ন বিক্রি করে ,
মানুষের দাম যদি জল হয় , আহা ,
বহমান ইতিহাস মরুকণিকার
পিপাসা মেটাতে
ওরা যদি আমাদের ডাক দিয়ে যায় -
ডাক দেবে , তবু তার আগে
আমরা ওদের হাতে রক্ত ভুল মৃত্যু হয়ে হারায়ে গিয়েছি ?

জানি ঢের কথা কাজ স্পর্শ ছিলো , তবু
নগরীর ঘন্টা - রোল যদি কেঁদে ওঠে ,
বন্দরে কুয়াশা বাঁশি বাজে ,
আমরা মৃত্যুর হিম ঘুম থেকে তবে
কী করে আবার প্রাণকম্পনলোকের নীড়ে নভে
জ্বলন্ত তিমিরগুলো আমাদের রেণুসূর্যশিখা
বুখে নিয়ে হে উড্ডীন ভয়াবহ বিশ্বশিল্পলোক ,
মরণে ঘুমোতে বাধা পাব ? -
নবীন নবীন জঞ্জাতকের কল্লোলের ফেনশীর্ষে ভেসে
আর একবার এসে এখানে দাঁড়াব ।
যা হয়েছে - যা হতেছে - এখন যা শুভ্র সূর্য হবে
সে বিরাট অগ্নিশিল্প কবে এসে আমাদের ক্রোড়ে করে লবে ।