তোমরা স্বপ্নের হাতে ধরা দাও - আকাশের রৌদ্র ধুলো ধোঁয়া থেকে সরে
এইখানে চলে এসো ; পৃথিবীর পথে আমি বহুদিন তোমাদের কথা
শুনিয়াছি - তোমাদের ম্লান - মুখ দেখিয়াছি - তোমাদের ক্লান্ত রক্তাক্ততা
দেখিয়াছি কত দিন - ব্যথিত ধানের মতো বুক থেকে পড়িতেছে ঝরে
তোমাদের আশা শান্তি , ম্লান মেঘে সোনালি চিলের মতো কলরব করে
মিছে কেন ফেরো আহা - পৃথিবীর পথ থেকে হে বিষণ্ন , হে ক্লান্ত জনতা
তোমরা স্বপ্নের ঘরে চলে এসো - এখানে মুছিয়া যাবে হৃদয়ের ব্যথা
সন্ধ্যার বকের মতো চলে এসো ধূসর স্তনের মতো শান্ত পথ ধরে ।

চারিদিকে রাত্রিদিন কলরব করে যায় দাঁড়কাক বাদুরের মতো
পৃথিবীর পথে ওই - সেখানে কি করে তবে শান্তি পাবে মানুষ বলো তো ?
এখানে গোধূলি নষ্ট হয় নাকো কোনোদিন ; - কয়লার মতো রং - ম্লান
পশ্চিমের মেঘে ওই লেগে আছে চিরদিন ; কড়ির মতন শাদা করুণ উঠান
পড়ে আছে চিরকাল ; গোধূলি নদীর জলে রূপসীর মতো মুখখানা দেখে
ধীরে - ধীরে - আরো ধীরে শান্তি ঝরে , স্বপ্ন ঝরে আকাশের থেকে ।