দরদালানের ভিড় - পৃথিবীর শেষে
যেইখানে পড়ে আছে - শব্দহীন - ভাঙ্গা -
সেইখানে উঁচু - উঁচু হরীতকী গাছের পিছনে
হেমন্তের বিকেলের সূর্য গোল - রাঙা -

চুপে - চুপে ডুবে যায় - জ্যোত্স্নায় ।
পিপুলের গাছে বসে পেঁচা শুধু একা
চেয়ে দ্যাখে ; সোনার বলের মতো সূর্য আর
রূপার ডিবের মতো চাঁদের বিখ্যাত মুখ দেখা ।

হরীতকী শাখাদের নিচে যেন হীরের স্ফুলিঙ্গ
আর স্ফটিকের মতো শাদা জলের উল্লাসঃ
নৃমুণ্ডের আবছায়া - নিস্তব্ধতা -
বাদামী পাতার ঘ্রাণ - মধুকুপী ঘাস ।

কয়েকটি নারী যেন ঈশ্বরীর মতোঃ
পুরুষ তাদেরঃ কৃতকর্ম নবীন ;
খোঁপার ভিতরে চুলেঃ নরকের নবজাত মেঘ ,
পায়ের ভঙ্গির নিচে হঙকঙের তৃণ ।

সেখানে গোপন জল ম্লান হয়ে হীরে হয় ফের ,
পাতাদের উত্সরণে কোন শব্দ নাই ;
তবু তারা টের পায় কামানের স্থবির গর্জনে
বিনষ্ট হতেছে সাংহাই ।

সেইখানে যুথচারী কয়েকটি নারী
ঘনিষ্ঠ চাঁদের নিচে চোখ আর চুলের সংকেতে
মেধাবিনী ; দেশ আর বিদেশের পুরুষেরা
যুদ্ধ আর বাণিজ্যের রক্তে আর উঠিবে না মেতে ।

প্রগাঢ় চুম্বন ক্রমে টানিতেছে তাহাদের
তুলোর বালিশে মাথা রেখে আর মানবীয় ঘুমে
স্বাদ নেই ; এই নিচু পৃথিবীর মাঠের তরঙ্গ দিয়ে
ওই চূর্ণ ভূখণ্ডের বাতাসে - বরুণে
ক্রুর পথ নিয়ে যায় হরীতকী বনে - জ্যোত্স্নায় ।
যুদ্ধ আর বাণিজ্যের বেলোয়ারি রৌদ্রের দিন
শেষ হয়ে গেছে সব ; বিনুনিতে নরকের নির্বাচন মেঘ ,
পায়ের ভঙ্গির নিচে বৃশ্চিক কর্কট - তুলা - মীন ।