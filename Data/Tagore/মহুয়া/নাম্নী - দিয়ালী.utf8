জনতার মাঝে
দেখিতে পাই নে তারে , থাকে তুচ্ছ সাজে ।
ললাটে ঘোমটা টানি
দিবসে লুকায়ে রাখে নয়নের বাণী ।
রজনীর অন্ধকার
তুলে দেয় আবরণ তার ।
রাজরানীবেশে
অনায়াসগৌরবের সিংহাসনে বসে মৃদু হেসে ।
বক্ষে হার ঝলমলে ,
সীমন্তে অলকে জ্বলে
মাণিক্যের সিঁথি ।
কী যেন বিস্মৃতি
সহসা ঘুচিয়া যায় , টুটে দীনতার ছদ্মসীমা ,
মনে পড়ে আপন মহিমা ।
ভক্তেরে সে দেয় পুরস্কার
বরমাল্য তার
আপন সহস্র দীপ জ্বালি - -
নাম কি দিয়ালী ।