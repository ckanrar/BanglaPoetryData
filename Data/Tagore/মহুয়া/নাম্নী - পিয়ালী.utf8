চাহনি তাহার , সব কোলাহল হলে সারা
সন্ধ্যার তিমিরে ভাসা তারা ।
মৌনখানি সুমধুর মিনতিরে
লতায়ে লতায়ে যেন মনের চৌদিকে দেয় ঘিরে ;
নির্বাক চাহিয়া থাকে , নাহি পায় ভেবে
কেমন করিয়া কী - যে দেবে ।
দুয়ার বাহিরে
আসে ধীরে ,
ক্ষণেক নীরব থেকে চলে যায় ফিরে ।
নাও যদি কয় কথা
মনে যেন ভরি দেয় সুস্নিগ্ধ মমতা ।
পায়ের চলায়
কিছু যেন দান করে ধূলির তলায় ।
তারে কিছু করিলে জিজ্ঞাসা
কিছু বলে , কিছু তবু বাকি থাকে ভাষা ।
নিঃশব্দে খুলিয়া দ্বার
অঞ্চলে আড়াল করি সে যেন কাহার
আনিয়াছে সৌভাগ্যের থালি - -
নাম কি পিয়ালী ।