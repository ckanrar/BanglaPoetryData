সাগরজলে সিনান করি সজল এলোচুলে
বসিয়াছিল উপল - উপকূলে ।
শিথিল পীতবাস
মাটির ' পরে কুটিলরেখা লুটিল চারি পাশ ।
নিরাবরণ বক্ষে তব , নিরাভরণ দেহে
চিকন সোনা - লিখন উষা আঁকিয়া দিল স্নেহে ।
মকরচূড় মুকুটখানি পরি ললাট - পরে
ধনুকবাণ ধরি দখিন করে ,
দাঁড়ানু রাজবেশী - -
কহিনু , " আমি এসেছি পরদেশী । '
চমকি ত্রাসে দাঁড়ালে উঠি শিলা - আসন ফেলে ,
শুধালে , " কেন এলে । '
কহিনু আমি , " রেখো না ভয় মনে ,
পূজার ফুল তুলিতে চাহি তোমার ফুলবনে । '
চলিলে সাথে হাসিলে অনুকূল ,
তুলিনু যূথী , তুলিনু জাতী , তুলিনু চাঁপাফুল ।
দুজনে মিলি সাজায়ে ডালি বসিনু একাসনে ,
নটরাজেরে পূজিনু একমনে ।
কুহেলি গেল , আকাশে আলো দিল - যে পরকাশি
ধূর্জটির মুখের পানে পার্বতীর হাসি ।
সন্ধ্যাতারা উঠিল যবে গিরিশিখর - পরে
একেলা ছিলে ঘরে ।
কটিতে ছিল নীল দুকূল , মালতীমালা মাথে ,
কাঁকন দুটি ছিল দুখানি হাতে ।
চলিতে পথে বাজায় দিনু বাঁশি ,
" অতিথি আমি , কহিনু দ্বারে আসি ।
তরাসভরে চকিতকরে প্রদীপখানি জ্বেলে
চাহিলে মুখে , কহিলে , " কেন এলে । '
কহিনু আমি , " রেখো না ভয় মনে ,
তনু দেহটি সাজাব তব আমার আভরণে । '
চাহিলে হাসিমুখে ,
আধোচাঁদের কনকমালা দোলানু তব বুকে ।
মকরচূড় মুকুটখানি কবরী তব ঘিরে
পরায়ে দিনু শিরে ।
জ্বালায়ে বাতি মাতিল সখীদল ,
তোমার দেহে রতনসাজ করিল ঝলমল ।
মধুর হল বিধুর হল মাধবী নিশীথিনী ,
আমার তালে আমার নাচে মিলিল রিনিঝিনি ।
পূর্ণচাঁদ হাসে আকাশ - কোলে ,
আলোকছায়া শিবশিবানী সাগরজলে দোলে ।
ফুরাল দিন কখন নাহি জানি ,
সন্ধ্যাবেলা ভাসিল জলে আবার তরীখানি ।
সহসা বায়ু বহিল প্রতিকূলে ,
প্রলয় এল সাগরতলে দারুণ ঢেউ তুলে ।
লবণজলে ভরি
আঁধার রাতে ডুবাল মোর রতনভরা তরী ।
আবার ভাঙা ভাগ্য নিয়ে দাঁড়ানু দ্বারে এসে
ভূষণহীন মলিন দীন বেশে ।
দেখিনু আমি নটরাজের দেউলদ্বার খুলি
তেমনি করে রয়েছে ভরে ডালিতে ফুলগুলি ।
হেরিনু রাতে , উতল উত্সবে
তরল কলরবে
আলোর নাচ নাচায় চাঁদ সাগরজলে যবে ,
নীরব তব নম্র নত মুখে
আমারি আঁকা পত্রলেখা , আমারি মালা বুকে ।
দেখিনু চুপে চুপে
আমারি বাঁধা মৃদঙ্গের ছন্দ রূপে রূপে
অঙ্গে তব হিল্লোলিয়া দোলে
ললিতগীতকলিত কল্লোলে ।
মিনতি মম শুন হে সুন্দরী ,
আরেক বার সমুখে এসো প্রদীপখানি ধরি ।
এবার মোর মকরচূড় মুকুট নাহি মাথে ,
ধনুকবাণ নাহি আমার হাতে ;
এবার আমি আনি নি ডালি দখিন সমীরণে
সাগরকূলে তোমরা ফুলবনে ।
এনেছি শুধু বীণা ,
দেখো তো চেয়ে আমারে তুমি চিনিতে পার কি না ।