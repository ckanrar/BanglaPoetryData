প্রথম তোমাকে দেখেছি তোমার
বোনের বিয়ের বাসরে
নিমন্ত্রণের আসরে ।
সেদিন তখনো দেখেও তোমাকে দেখি নি ,
তুমি যেন ছিলে সূক্ষ্মরেখিণী
ছবির মতো - -
পেন্সিলে - আঁকা ঝাপসা ধোঁয়াটে লাইনে
চেহারার ঠিক ভিতর দিকের
সন্ধানটুকু পাই নে ।
নিজের মনের রঙ মেলাবার বাটিতে
চাঁপালি খড়ির মাটিতে
গোলাপি খড়ির রঙ হয় নি যে গোলা ,
সোনালি রঙের মোড়ক হয় নি খোলা ।
দিনে দিনে শেষে সময় এসেছে আগিয়ে ,
তোমার ছবিতে আমারি মনের
রঙ যে দিয়েছি লাগিয়ে ।
বিধাতা তোমাকে সৃষ্টি করতে এসে
আনমনা হয়ে শেষে
কেবল তোমার ছায়া
রচে দিয়ে , ভুলে ফেলে গিয়েছেন - -
শুরু করেন নি কায়া ।
যদি শেষ করে দিতেন , হয়তো
হত সে তিলোত্তমা ,
একেবারে নিরুপমা ।
যত রাজ্যের যত কবি তাকে
ছন্দের ঘের দিয়ে
আপন বুলিটি শিখিয়ে করত
কাব্যের পোষা টিয়ে ।
আমার মনের স্বপ্নে তোমাকে
যেমনি দিয়েছি দেহ
অমনি তখন নাগাল পায় না
সাহিত্যিকেরা কেহ ।
আমার দৃষ্টি তোমার সৃষ্টি
হয়ে গেল একাকার ।
মাঝখান থেকে বিশ্বপতির ঘুচে গেল অধিকার ।
তুমি যে কেমন আমিই কেবল জানি ,
কোনো সাধারণ বাণী
লাগে না কোনোই কাজে ।
কেবল তোমার নাম ধরে মাঝে - মাঝে
অসময়ে দিই ডাক ,
কোনো প্রয়োজন থাক্ বা নাই - বা থাক্ ।
অমনি তখনি কাঠিতে - জড়ানো উলে
হাত কেঁপে গিয়ে গুন্তিতে যাও ভুলে ।
কোনো কথা আর নাই কোনো অভিধানে
যার এত বড়ো মানে ।