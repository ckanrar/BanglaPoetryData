ওগো আমার প্রাণের কর্ণধার ,
দিকে দিকে ঢেউ জাগালো
লীলার পারাবার ।
আলোক - ছায়া চমকিছে
ক্ষণেক আগে ক্ষণেক পিছে ,
অমার আঁধার ঘাটে ভাসায়
নৌকা পূর্ণিমার ।
ওগো কর্ণধার
ডাইনে বাঁয়ে দ্বন্দ্ব লাগে
সত্যের মিথ্যার ।
ওগো আমার লীলার কর্ণধার ,
জীবন - তরী মৃত্যুভাঁটায়
কোথায় কর পার ।
নীল আকাশের মৌনখানি
আনে দূরের দৈববাণী ,
গান করে দিন উদ্দেশহীন
অকূল শূন্যতার ।
তুমি ওগো লীলার কর্ণধার
রক্তে বাজাও রহস্যময়
মন্ত্রের ঝংকার ।
তাকায় যখন নিমেষহারা
দিনশেষের প্রথমতারা
ছায়াঘন কুঞ্জবনে
মন্দ মৃদু গুঞ্জরণে
বাতাসেতে জাল বুনে দেয়
মদির তন্দ্রার ।
স্বপ্নস্রোতে লীলার কর্ণধার
গোধূলিতে পাল তুলে দাও
ধূসরচ্ছন্দার ।
অস্তরবির ছায়ার সাথে
লুকিয়ে আঁধার আসন পাতে ।
ঝিল্লিরবে গগন কাঁপে ,
দিগঙ্গনা কী জপ জাপে ,
হাওয়ায় লাগে মোহপরশ
রজনীগন্ধার ।
হৃদয় - মাঝে লীলার কর্ণধার
একতারাতে বেহাগ বাজাও
বিধুর সন্ধ্যার ।
রাতের শঙ্খকুহর ব্যেপে
গম্ভীর রব উঠে কেঁপে ।
সঙ্গবিহীন চিরন্তনের
বিরহগান বিরাট মনের
শূন্যে করে নিঃশবদের
বিষাদ বিস্তার ।
তুমি আমার লীলার কর্ণধার
তারার ফেনা ফেনিয়ে তোল
আকাশগঙ্গার ।
বক্ষে যবে বাজে মরণভেরি
ঘুচিয়ে ত্বরা ঘুচিয়ে সকল দেরি ,
প্রাণের সীমা মৃত্যুসীমায়
সূক্ষ্ম হয়ে মিলায়ে যায় ,
ঊর্ধ্বে তখন পাল তুলে দাও
অন্তিম যাত্রার ।
ব্যক্ত কর , হে মোর কর্ণধার ,
আঁধারবিহীন অচিন্ত্য সে
অসীম অন্ধকার ।