ছবি আঁকার মানুষ ওগো পথিক চিরকেলে ,
চলছ তুমি আশেপাশে দৃষ্টির জাল ফেলে ।
পথ - চলা সেই দেখাগুলো লাইন দিয়ে এঁকে
পাঠিয়ে দিলে দেশ - বিদেশের থেকে ।
যাহা - তাহা যেমন - তেমন আছে কতই কী যে ,
তোমার চোখে ভেদ ঘটে নাই চণ্ডালে আর দ্বিজে ।
ঐ যে গরিবপাড়া ,
আর কিছু নেই ঘেঁষাঘেঁষি কয়টা কুটীর ছাড়া ।
তার ওপারে শুধু
চৈত্রমাসের মাঠ করছে ধু ধু ।
এদের পানে চক্ষু মেলে কেউ কভু কি দাঁড়ায় ,
ইচ্ছে করে এ ঘরগুলোর ছায়া কি কেউ মাড়ায় ।
তুমি বললে , দেখার ওরা অযোগ্য নয় মোটে ;
সেই কথাটিই তুলির রেখায় তক্ষনি যায় রটে ।
হঠাত্ তখন ঝেঁকে উঠে আমরা বলি , তাই তো ,
দেখার মতোই জিনিস বটে , সন্দেহ তার নাই তো ।

ঐযে কারা পথে চলে , কেউ করে বিশ্রাম ,
নেই বললেই হয় ওরা সব , পোঁছে না কেউ নাম - -
তোমার কলম বললে , ওরা খুব আছে এই জেনো ;
অমনি বলি , তাই বটে তো , সবাই চেনো - চেনো ।
ওরাই আছে , নেইকো কেবল বাদশা কিংবা নবাব ;
এই ধরণীর মাটির কোলে থাকাই ওদের স্বভাব ।
অনেক খরচ করে রাজা আপন ছবি আঁকায় ,
তার পানে কি রসিক লোকে কেউ কখনো তাকায় ।
সে - সব ছবি সাজে - সজ্জায় বোকার লাগায় ধাধাঁ ,
আর এরা সব সত্যি মানুষ সহজ রূপেই বাঁধা ।

ওগো চিত্রী , এবার তোমার কেমন খেয়াল এ যে ,
এঁকে বসলে ছাগল একটা উচ্চশ্রবা ত্যেজে ।
জন্তুটা তো পায় না খাতির হঠাত্ চোখে ঠেকলে ,
সবাই ওঠে হাঁ হাঁ করে সবজি - খেতে দেখলে ।
আজ তুমি তার ছাগলামিটা ফোটালে যেই দেহে
এক মুহূর্তে চমক লেগে বলে উঠলেম , কে হে ।
ওরে ছাগলওয়ালা , এটা তোরা ভাবিস কার - -
আমি জানি , একজনের এই প্রথম আবিষ্কার ।