দ্বার খোলা ছিল মনে , অসর্তকে সেথা অকস্মাত্
লেগেছিল কী লাগিয়া কোথা হতে দুঃখের আঘাত ;
সে লজ্জায় খুলে গেল মর্মতলে প্রচ্ছন্ন যে বল
জীবনের নিহিত সম্বল ।
ঊর্ধ্ব হতে জয়ধ্বনি
অন্তরে দিগন্তপথে নামিল তখনি ,
আনন্দের বিচ্ছুরিত আলো
মুহূর্তে আঁধার - মেঘ দীর্ণ করি হৃদয়ে ছড়ালো ।
ক্ষুদ্র কোটরের অসম্মান
লুপ্ত হল , নিখিলের আসনে দেখিনু নিজ স্থান ,
আনন্দে আনন্দময়
চিত্ত মোর করি নিল জয় ,
উত্সবের পথ
চিনে নিল মুক্তিক্ষেত্রে সগৌরবে আপন জগত্ ।
দুঃখ - হানা গ্লানি যত আছে ,
ছায়া সে , মিলালো তার কাছে ।