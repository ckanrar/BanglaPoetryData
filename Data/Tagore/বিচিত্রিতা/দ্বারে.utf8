একা তুমি নিঃসঙ্গ প্রভাতে ,
অতীতের দ্বার রুদ্ধ তোমার পশ্চাতে ।
সেথা হল অবসান
বসন্তের সব দান ,
উত্সবের সব বাতি নিবে গেল রাতে ।

সেতারের তার হল চুপ ,
শুষ্কমালা , ভষ্মশেষ দগ্ধ গন্ধধূপ ।
কবরীর ফুলগুলি
ধূলিতে হইল ধূলি ,
লজ্জিত সকল সজ্জা বিরস বিরূপ ।

সম্মুখে উদাস বর্ণহীন
ক্ষীণছন্দ মন্দগতি তব রাত্রিদিন ।
সম্মুখে আকাশ খোলা ,
নিস্তব্ধ , সকল - ভোলা - -
মত্ততার কলরব শান্তিতে বিলীন ।

আভরণহারা তব বেশ ,
কজ্জলবিহীন আঁখি , রুক্ষ তব কেশ ।
শরতের শেষ মেঘে
দীপ্তি জ্বলে রৌদ্র লেগে ,
সেইমতো শোকশুভ্র স্মৃতি - অবশেষ ।

তবু কেন হয় যেন বোধ
অদৃষ্ট পশ্চাত্ হতে করে পথরোধ ।
ছুটি হল যার কাছে
কিছু তার প্রাপ্য আছে ,
নিঃশেষে কি হয় নাই সব পরিশোধ ।

সূক্ষ্মতম সেই আচ্ছাদন ,
ভাষাহারা অশ্রুহারা অজ্ঞাত কাঁদন ।
দুর্লঙ্ঘ্য - যে সেই মানা
স্পষ্ট যারে নেই জানা ,
সবচেয়ে সুকঠিন অবন্ধ বাঁধন ।

যদি বা ঘুচিল ঘুমঘোর ,
অসাড় পাখায় তবু লাগে নাই জোর ।
যদি বা দূরের ডাকে
মন সাড়া দিতে থাকে ,
তবুও বারণে বাঁধে নিকটের ডোর ।

মুক্তিবন্ধনের সীমানায়
এমনি সংশয়ে তব দিন চলে যায় ।
পিছে রুদ্ধ হল দ্বার ,
মায়া রচে ছায়া তার ,
কবে সে মিলাবে আছ সেই প্রতীক্ষায় ।