শতাব্দীর সূর্য আজি রক্তমেঘ - মাঝে
অস্ত গেল , হিংসার উত্সবে আজি বাজে
অস্ত্রে অস্ত্রে মরণের উন্মাদ রাগিনী
ভয়ংকরী । দয়াহীন সভ্যতানাগিনী
তুলেছে কুটিল ফণা চক্ষের নিমেষে
গুপ্ত বিষদন্ত তার ভরি তীব্র বিষে ।
স্বার্থে স্বার্থে বেধেছে সংঘাত , লোভে লোভে
ঘটেছে সংগ্রাম - - প্রলয়মন্থনক্ষোভে
ভদ্রবেশী বর্বরতা উঠিয়াছে জাগি
পঙ্কশয্যা হতে । লজ্জা শরম তেয়াগি
জাতিপ্রেম নাম ধরি প্রচণ্ড অন্যায়
ধর্মেরে ভাসাতে চাহে বলের বন্যায় ।
কবিদল চিত্কারিছে জাগাইয়া ভীতি
শ্মশানকুক্কুরদের কাড়াকাড়ি - গীতি ।