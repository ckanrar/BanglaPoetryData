বেঠিকানা তব
আলাপ শব্দভেদী
দিল এ বিজনে
আমার মৌন ছেদি ।
দাদুর পদবী
পেয়েছি , তাহার দায়
কোনো ছুতো করে
কভু কি ঠেকানো যায় !
স্পর্ধা করিয়া
ছন্দে লিখেছ চিঠি ;
ছন্দেই তার
জবাবটা যাক মিটি ।
নিশ্চিত তুমি
জানিতে মনের মধ্যে - -
গর্ব আমার
খর্ব হবে না গদ্যে ।
লেখনীটা ছিল
শক্ত জাতেরই ঘোড়া ;
বয়সের দোষে
কিছু তো হয়েছে খোঁড়া ।
তোমাদের কাছে
সেই লজ্জাটা ঢেকে
মনে সাধ , যেন
যেতে পারি মান রেখে ।
তোমার কলম
চলে যে হালকা চালে ,
আমারো কলম
চালাব সে ঝাঁপতালে ;
হাঁপ ধরে , তবু
এই সংকল্পটা
টেনে রাখি , পাছে
দাও বয়সের খোঁটা ।
ভিতরে ভিতরে
তবু জাগ্রত রয়
দর্পহরণ
মধুসূদনের ভয় ।
বয়স হলেই
বৃদ্ধ হয়ে যে মরে
বড়ো ঘৃণা মোর
সেই অভাগার ' পরে ।
প্রাণ বেরোলেও
তোমাদের কাছে তবু
তাই তো ক্লান্তি
প্রকাশ করি নে কভু ।
কিন্তু একটা
কথায় লেগেছে ধোঁকা ,
কবি বলেই কি
আমারে পেয়েছ বোকা ।
নানা উত্পাত
করে বটে নানা লোকে ,
সহ্য তো করি
পষ্ট দেখেছ চোখে - -
সেই কারণেই
তুমি থাক দূরে দূরে ,
বলেছ সে কথা
অতি সকরুণ সুরে ।
বেশ জানি , তুমি
জান এটা নিশ্চয় - -
উত্পাত সে যে
নানা রকমের হয় ।
কবিদের ' পরে
দয়া করেছেন বিধি - -
মিষ্টি মুখের
উত্পাত আনে দিদি ।
চাটু বচনের
মিষ্টি রচন জানে ;
ক্ষীরে সরে কেউ
মিষ্টি বানিয়ে আনে ।
কোকিলকণ্ঠে
কেউ বা কলহ করে ;
কেউ বা ভোলায়
গানের তানের স্বরে ।
তাই ভাবি , বিধি
যদি দরদের ভুলে
এ উত্পাতের
বরাদ্দ দেন তুলে ,
শুকনো প্রাণটা
মহা উত্পাত হবে ।
উপমা লাগিয়ে
কথাটা বোঝাই তবে । - -
সামনে দেখো - না
পাহাড় , শাবল ঠুকে
ইলেক্ট্রিকের
খোঁটা পোঁতে তার বুকে ;
সন্ধেবেলার
মসৃণ অন্ধকারে
এখানে সেখানে
চোখে আলো খোঁচা মারে ।
তা দেখে চাঁদের
ব্যথা যদি লাগে প্রাণে ,
বার্তা পাঠায়
শৈলশিখর - পানে - -
বলে , " আজ হতে
জ্যোত্স্নার উত্পাতে
আলোর আঘাত
লাগাব না আর রাতে " - -
ভেবে দেখো , তবে
কথাটা কি হবে ভালো ।
তাপের জ্বলন
আনে কি সবারই আলো ।
এখানেই চিঠি
শেষ করে যাই চলে - -
ভেবো না যে তাহা
শক্তি কমেছে বলে ;
বুদ্ধি বেড়েছে
তাহারই প্রমাণ এটা ;
বুঝেছি , বেদম
বাণীর হাতুড়ি পেটা
কথারে চওড়া
করে বকুনির জোরে ,
তেমনি যে তাকে
দেয় চ্যাপটাও করে ।
বেশি যাহা তাই
কম , এ কথাটা মানি - -
চেঁচিয়ে বলার
চেয়ে ভালো কানাকানি ।
বাঙালি এ কথা
জানে না বলেই ঠকে ;
দাম যায় আর
দম যায় যত বকে ।
চেঁচানির চোটে
তাই বাংলার হাওয়া
রাতদিন যেন
হিস্টিরিয়ায় পাওয়া ।
তারে বলে আর্ট
না - বলা যাহার কথা ;
ঢাকা খুলে বলা
সে কেবল বাচালতা ।
এই তো দেখো - না
নাম - ঢাকা তব নাম ;
নামজাদা খ্যাতি
ছাপিয়ে যে ওর দাম ।
এই দেখো দেখি ,
ভারতীর ছল কী এ ।
বকা ভালো নয় ,
এ কথা বোঝাতে গিয়ে
খাতাখানা জুড়ে
বকুনি যা হল জমা
আর্টের দেবী
করিবে কি তারে ক্ষমা ।
সত্য কথাটা
উচিত কবুল করা - -
রব যে উঠেছে
রবিরে ধরেছে জরা ,
তারই প্রতিবাদ
করি এই তাল ঠুকে ;
তাই বকে যাই
যত কথা আসে মুখে ।
এ যেন কলপ
চুলে লাগাবার কাজ - -
ভিতরেতে পাকা ,
বাহিরে কাঁচার সাজ ।
ক্ষীণ কণ্ঠেতে
জোর দিয়ে তাই দেখাই ,
বকবে কি শুধু
নাতনিজনেরা একাই ।
মানব না হার
কোনো মুখরার কাছে ,
সেই গুমোরের
আজো ঢের বাকি আছে ।