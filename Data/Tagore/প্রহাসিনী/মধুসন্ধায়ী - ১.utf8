পাড়ায় কোথাও যদি কোনো মৌচাকে
একটুকু মধু বাকি থাকে ,
যদি তা পাঠাতে পার ডাকে ,
বিলাতি সুগার হতে পাব নিস্তার ,
প্রাতরাশে মধুরিমা হবে বিস্তার ।
মধুর অভাব যবে অন্তরে বাজে
" গুড়ং দদ্যাত্ ' বাণী বলে কবিরাজে ।
দায়ে পড়ে তাই
লুচি - পাউরুটিগুলো গুড় দিয়ে খাই ;
বিমর্ষমুখে বলি " গুড়ং দদ্যাত্ ,
সে যেন গদ্যের দেশে আসি পদ্যাত্ ।
খালি বোতলের পানে চেয়ে চেয়ে চিত্ত
নিশ্বাস ফেলে বলে , সকলই অনিত্য ।
সম্ভব হয় যদি এ বোতলটারে
পূর্ণতা এনে দিতে পারে
দূর হতে তোমার আতিথ্য ।
গৌড়ী গদ্য হতে মধুময় পদ্য
দর্শন দিতে পারে সদ্য ।