প্রজাপতি যাঁদের সাথে
পাতিয়ে আছেন সখ্য ,
আর যাঁরা সব প্রজাপতির
ভবিষ্যতের লক্ষ্য ,
উদরায়ণ উদার ক্ষেত্রে
মিলুন উভয় পক্ষ ,
রসনাতে রসিয়ে উঠুক
নানারসের ভক্ষ্য ।
সত্যযুগে দেবদেবীদের
ডেকেছিলেন দক্ষ
অনাহূত পড়ল এসে
মেলাই যক্ষ রক্ষ ,
আমরা সে ভুল করব না তো ,
মোদের অন্নকক্ষ
দুই পক্ষেই অপক্ষপাত
দেবে ক্ষুধার মোক্ষ ।
আজো যাঁরা বাঁধন - ছাড়া
ফুলিয়ে বেড়ান বক্ষ
বিদায়কালে দেব তাঁদের
আশিস লক্ষ লক্ষ - -
" তাদের ভাগ্যে অবিলম্বে
জুটুন কারাধ্যক্ষ । "
এর পরে আর মিল মেলে না
য র ল ব হ ক্ষ ।