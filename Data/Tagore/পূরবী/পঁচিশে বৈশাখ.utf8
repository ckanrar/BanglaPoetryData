রাত্রি হল ভোর ।
আজি মোর
জন্মের স্মরণপূর্ণ বাণী ,
প্রভাতের রৌদ্রে - লেখা লিপিখানি
হাতে করে আনি
দ্বারে আসি দিল ডাক
পঁচিশে বৈশাখ ।
দিগন্তে আরক্ত রবি ;
অরণ্যের ম্লান ছায়া বাজে যেন বিষণ্ন ভৈরবী ।
শাল - তাল - শিরীষের মিলিত মর্মরে
বনান্তের ধ্যান ভঙ্গ করে ।
রক্তপথ শুষ্ক মাঠে ,
যেন তিলকের রেখা সন্ন্যাসীর উদার ললাটে ।
এই দিন বত্সরে বত্সরে
নানা বেশে ফিরে আসে ধরণীর ' পরে - -
আতাম্র আম্রের বনে ক্ষণে ক্ষণে সাড়া দিয়ে ,
তরুণ তালের গুচ্ছে নাড়া দিয়ে ,
মধ্যদিনে অকস্মাত্ শুষ্কপত্রে তাড়া দিয়ে ,
কখনো বা আপনারে ছাড়া দিয়ে
কালবৈশাখীর মত্ত মেঘে
বন্ধহীন বেগে ।
আর সে একান্তে আসে
মোর পাশে
পীত উত্তরীয়তলে লয়ে মোর প্রাণদেবতার
স্বহস্তে সজ্জিত উপহার - -
নীলকান্ত আকাশের থালা ,
তারি ' পরে ভুবনের উচ্ছলিত সুধার পিয়ালা ।
এই দিন এল আজ প্রাতে
যে অনন্ত সমুদ্রের শঙ্খ নিয়ে হাতে ,
তাহার নির্ঘোষ বাজে
ঘন ঘন মোর বক্ষোমাঝে ।
জন্ম - মরণের
দিগ্বলয় - চক্ররেখা জীবনেরে দিয়েছিল ঘের ,
সে আজি মিলাল ।
শুভ্র আলো
কালের বাঁশরি হতে উচ্ছ্বসি যেন রে
শূন্য দিল ভরে ।
আলোকের অসীম সংগীতে
চিত্ত মোর ঝংকারিছে সুরে সুরে রণিত তন্ত্রীতে ।
উদয় - দিক্প্রান্ত - তলে নেমে এসে
শান্ত হেসে
এই দিন বলে আজি মোর কানে ,
" অম্লান নূতন হয়ে অসংখ্যের মাঝখানে
একদিন তুমি এসেছিলে
এ নিখিলে
নবমল্লিকার গন্ধে ,
সপ্তপর্ণ - পল্লবের পবনহিল্লোল - দোল - ছন্দে ,
শ্যামলের বুকে ,
নির্নিমেষ নীলিমার নয়নসম্মুখে ।
সেই - যে নূতন তুমি ,
তোমারে ললাট চুমি
এসেছি জাগাতে
বৈশাখের উদ্দীপ্ত প্রভাতে ।
" হে নূতন ,
দেখা দিক্ আরবার জন্মের প্রথম শুভক্ষণ ।
আচ্ছন্ন করেছে তারে আজি
শীর্ণ নিমেষের যত ধূলিকীর্ণ জীর্ণ পত্ররাজি ।
মনে রেখো , হে নবীন ,
তোমার প্রথম জন্মদিন
ক্ষয়হীন - -
যেমন প্রথম জন্ম নির্ঝরের প্রতি পলে পলে ;
তরঙ্গে তরঙ্গে সিন্ধু যেমন উছলে
প্রতিক্ষণে
প্রথম জীবনে ।
হে নূতন ,
হোক তব জাগরণ
ভস্ম হতে দীপ্ত হুতাশন ।
" হে নূতন ,
তোমার প্রকাশ হোক কুজ্ঝটিকা করি উদ্ঘাটন
সূর্যের মতন ।
বসন্তের জয়ধ্বজা ধরি
শূন্য শাখে কিশলয় মুহূর্তে অরণ্য দেয় ভরি - -
সেই মতো , হে নূতন ,
রিক্ততার বক্ষ ভেদি আপনারে করো উন্মোচন ।
ব্যক্ত হোক জীবনের জয় ,
ব্যক্ত হোক তোমা - মাঝে অনন্তের অক্লান্ত বিস্ময় । '
উদয়দিগন্তে ওই শুভ্র শঙ্খ বাজে ।
মোর চিত্তমাঝে
চির - নূতনেরে দিল ডাক
পঁচিশে বৈশাখ ।