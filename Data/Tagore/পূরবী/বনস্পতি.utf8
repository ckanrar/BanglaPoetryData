পূর্ণতার সাধনায় বনস্পতি চাহে ঊর্ধ্বপানে ;
পুঞ্জ পুঞ্জ পল্লবে পল্লবে
নিত্য তার সাড়া জাগে বিরাটের নিঃশব্দ আহ্বানে ,
মন্ত্র জপে মর্মরিত রবে ।
ধ্রুবত্বের মূর্তি সে যে , দৃঢ়তা শাখায় প্রশাখায়
বিপুল প্রাণের বহে ভার ।
তবু তার শ্যামলতা কম্পমান ভীরু বেদনায়
আন্দোলিয়া উঠে বারম্বার ।

দয়া কোরো , দয়া কোরো আরণ্যক এই তপস্বীরে - -
ধৈর্য ধরো ওগো দিগঙ্গনা ,
ব্যর্থ করিবারে তায় অশান্ত আবেগে ফিরে ফিরে
বনের অঙ্গনে মাতিয়ো না ।
এ কী তীব্র প্রেম , এ যে শিলাবৃষ্টি নির্মম দুঃসহ - -
দুরন্ত চূম্বনবেগে তব
ছিঁড়িতে ঝরাতে চাও অন্ধ সুখে কহো মোরে কহো
কিশোর কোরক নব নব ?

অকস্মাত্ দস্যুতায় তারে রিক্ত করি নিতে চাও
সর্বস্ব তাহার তব সাথে ?
ছিন্ন করি লবে যাহা চিহ্ন তার রবে না কোথাও ,
হবে তারে মুহূর্তে হারাতে ।
যে লুব্ধ ধূলির তলে লুকাতে চাহিবে তব লাভ
সে তোমারে ফাঁকি দেবে শেষে ।
লুণ্ঠনের ধন লুঠি সর্বগ্রাসী দারুণ অভাব
উঠিবে কঠিন হাসি হেসে ।

আসুক তোমার প্রেম দীপ্তিরূপে নীলাম্বরতলে ,
শান্তিরূপে এসো দিগঙ্গনা !
উঠুক স্পন্দিত হয়ে শাখে শাখে পল্লবে বল্কলে
সুগম্ভীর তোমার বন্দনা ।
দাও তারে সেই তেজ মহত্বে যাহার সমাধান ,
সার্থক হোক সে বনস্পতি ।
বিশ্বের অঞ্জলি যেন ভরিয়া করিতে পারে দান
তপস্যার পূর্ণ পরিণতি ।

উঠুক তোমার প্রেম রূপ ধরি তার সর্বমাঝে
নিত্য নব পত্রে ফলে ফুলে ।
গোপন আঁধারে তার যে অনন্ত নিয়ত বিরাজে
আবরণ দাও তার খুলে ।
তাহার গৌরবে লহো তোমারি স্পর্শের পরিচয় ,
আপনার চরম বারতা - -
তারি লাভে লাভ করো বিনা লোভে সম্পদ অক্ষয় ,
তারি ফলে তব সফলতা ।