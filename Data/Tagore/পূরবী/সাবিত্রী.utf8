ঘন অশ্রুবাষ্পে ভরা মেঘের দুর্যোগে খড়্গ হানি
ফেলো , ফেলো টুটি ।
হে সূর্য , হে মোর বন্ধু , জ্যোতির কনকপদ্মখানি
দেখা দিক্ ফুটি ।
বহ্নিবীণা বক্ষে লয়ে , দীপ্ত কেশে , উদ্বোধিনী বাণী
সে পদ্মের কেন্দ্রমাঝে নিত্য রাজে , জানি তারে জানি ।
মোর জন্মকালে
প্রথম প্রত্যুষে মম তাহারি চুম্বন দিলে আনি
আমার কপালে ।

সে চুম্বনে উচ্ছলিল জ্বালার তরঙ্গ মোর প্রাণে ,
অগ্নির প্রবাহ ।
উচ্ছ্বসি উঠিল মন্দ্রি বারম্বার মোর গানে গানে
শান্তিহীন দাহ ।
ছন্দের বন্যায় মোর রক্ত নাচে সে চুম্বন লেগে
উন্মাদ সংগীত কোথা ভেসে যায় উদ্দাম আবেগে ,
আপনা - বিস্মৃত ।
সে চুম্বনমন্ত্রে বক্ষে অজানা ক্রন্দন উঠে জেগে
ব্যথায় - বিস্মিত ।

তোমার হোমাগ্নি - মাঝে আমার সত্যের আছে ছবি ,
তারে নমো নম ।
তমিস্র সুপ্তির কূলে যে বংশী বাজাও , আদিকবি ,
ধ্বংস করি তম ,
সে বংশী আমারি চিত্ত , রন্ধ্রে তারি উঠিছে গুঞ্জরি
মেঘে মেঘে বর্ণচ্ছটা , কুঞ্জে কুঞ্জে মাধবীমঞ্জরী ,
নির্ঝরে কল্লোল ।
তাহারি ছন্দের ভঙ্গে সর্ব অঙ্গে উঠিছে সঞ্চরি
জীবনহিল্লোল ।

এ প্রাণ তোমারি এক ছিন্ন তান , সুরের তরণী ;
আয়ুস্রোতমুখে
হাসিয়া ভা " সায়ে দিলে লীলাচ্ছলে , কৌতুকে ধরণী
বেঁধে নিল বুকে ।
আশ্বিনের রৌদ্রে সেই বন্দী প্রাণ হয় বিস্ফুরিত
উত্কণ্ঠার বেগে , যেন শেফালির শিশিরচ্ছুরিত
উত্সুক আলোক ।
তরঙ্গহিল্লোলে নাচে রশ্মি তব , বিস্ময়ে পূরিত
করে মুগ্ধ চোখ ।

তেজের ভাণ্ডার হতে কী আমাতে দিয়েছ যে ভরে
কেই বা সে জানে ।
কী জাল হতেছে বোনা স্বপ্নে স্বপ্নে নানা বর্ণডোরে
মোর গুপ্ত - প্রাণে ।
তোমার দূতীরা আঁকে ভুবন - অঙ্গনে আলিম্পনা ;
মুহূর্তে সে ইন্দ্রজাল অপরূপ রূপের কল্পনা
মুছে যায় সরে ।
তেমনি সহজ হোক হাসিকান্না ভাবনাবেদনা - -
না বাঁধুক মোরে ।

তারা সবে মিলে থাক্ অরণ্যের স্পন্দিত পল্লবে ,
শ্রাবণবর্ষণে ;
যোগ দিক নির্ঝরের মঞ্জীর গুঞ্জনকলরবে
উপলঘর্ষণে ।
ঝঞ্ঝার মদিরামত্ত বৈশাখের তাণ্ডবলীলায়
বৈরাগী বসন্ত যবে আপনার বৈভব বিলায় ,
সঙ্গে যেন থাকে ।
তার পরে যেন তারা সর্বহারা দিগন্তে মিলায় ,
চিহ্ন নাহি রাখে ।

হে রবি , প্রাঙ্গণে তব শরতের সোনার বাঁশিতে
জাগিল মূর্ছনা ।
আলোতে শিশিরে বিশ্ব দিকে দিকে অশ্রুতে হাসিতে
চঞ্চল উন্মনা ।
জানি না কী মত্ততায় , কী আহ্বানে আমার রাগিণী
ধেয়ে যায় অন্যমনে শূন্যপথে হয়ে বিবাগিনী ,
লয়ে তার ডালি ।
সে কি তব সভাস্থলে স্বপ্নাবেশে চলে একাকিনী
আলোর কাঙালি ?

দাও , খুলে দাও দ্বার , ওই তার বেলা হল শেষ - -
বুকে লও তারে ।
শান্তি - অভিষেক হোক , ধৌত হোক সকল আবেশ
অগ্নি - উত্সধারে ।
সীমন্তে , গোধূলিলগ্নে দিয়ো এঁকে সন্ধ্যার সিন্দুর ,
প্রদোষের তারা দিয়ে লিখো রেখা আলোকবিন্দুর
তার স্নিগ্ধ ভালে ।
দিনান্তসংগীতধ্বনি সুগম্ভীর বাজুক সিন্ধুর
তরঙ্গের তালে ।