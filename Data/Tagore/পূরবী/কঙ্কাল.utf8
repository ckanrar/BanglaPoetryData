পশুর কঙ্কাল ওই মাঠের পথের এক পাশে
পড়ে আছে ঘাসে - -
যে ঘাস একদা তারে দিয়েছিল বল ,
দিয়েছিল বিশ্রাম কোমল ।

পড়ে আছে পাণ্ডু অস্থিরাশি
কালের নীরস অট্টহাসি ।
সে যেন রে মরণের অঙ্গুলিনির্দেশ - -
ইঙ্গিতে কহিছে মোরে , " একদা পশুর যেথা শেষ ,
সেথায় তোমারও অন্ত , ভেদ নাহি লেশ ।
তোমারও প্রাণের সুরা ফুরাইলে পরে
ভাঙা পাত্র পড়ে রবে অমনি ধুলায় অনাদরে । '

আমি বলিলাম , " মৃত্যু , করি না বিশ্বাস
তব শূন্যতার উপহাস ।
মোর নহে শুধুমাত্র প্রাণ
সর্ব বিত্ত রিক্ত করি যার হয় যাত্রা অবসান ;
যাহা ফুরাইলে দিন
শূন্য অস্থি দিয়ে শোধে আহারনিদ্রার শেষ ঋণ । '

ভেবেছি জেনেছি যাহা , বলেছি শুনেছি যাহা কানে ,
সহসা গেয়েছি যাহা গানে ,
ধরে নি তা মরণের বেড়া - ঘেরা প্রাণে ।
যা পেয়েছি , যা করেছি দান
মর্তে তার কোথা পরিমাণ ।

আমার মনের নৃত্য , কতবার জীবন - মৃত্যুরে
লঙ্ঘিয়া চলিয়া গেছে চিরসুন্দরের সুরপুরে ।
চিরকাল - তরে সে কি থেমে যাবে শেষে
কঙ্কালের সীমানায় এসে ।
যে আমার সত্য পরিচয়
মাংসে তার পরিমাপ নয় ;
পদাঘাতে জীর্ণ তারে নাহি করে দণ্ডপলগুলি - -
সর্বস্বান্ত নাহি করে পথপ্রান্তে ধূলি ।

আমি যে রূপের পদ্মে করেছি অরূপমধু পান ,
দুঃখের বক্ষের মাঝে আনন্দের পেয়েছি সন্ধান ,
অনন্ত মৌনের বাণী শুনেছি অন্তরে ,
দেখেছি জ্যোতির পথ শূন্যময় আঁধারপ্রান্তরে ।
নহি আমি বিধির বৃহত্ পরিহাস ,
অসীম ঐশ্বর্য দিয়ে রচিত মহত্ সর্বনাশ ।