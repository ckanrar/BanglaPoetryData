আঁধারে প্রচ্ছন্ন ঘন বনে
আশঙ্কার পরশনে
হরিণের থরথর হৃত্পিণ্ড যেমন - -
সেইমতো রাত্রি দ্বিপ্রহরে
শয্যা মোর ক্ষণতরে
সহসা কাঁপিল অকারণ ।
পদধ্বনি , কার পদধ্বনি
শুনিনু তখনি ।
মোর জন্মনক্ষত্রের অদৃশ্য জগতে
মোর ভাগ্য মোর তরে বার্তা লয়ে ফিরিছে কি পথে ।

পদধ্বনি , কার পদধ্বনি ।
অজানার যাত্রী কে গো । ভয়ে কেঁপে উঠিল ধরণী ।
এই কি নির্মম সেই যে আপন চরণের তলে
পদে পদে চিরদিন
উদাসীন
পিছনের পথ মুছে চলে ।
এ কি সেই নিত্যশিশু , কিছু নাহি চাহে - -
নিজের খেলেনা চূর্ণ
ভাসাইছে অসম্পূর্ণ
খেলার প্রবাহে ?
ভাঙিয়া স্বপ্নের ঘোর ,
ছিঁড়ি মোর
শয্যায় বন্ধনমোহ , এ রাত্রিবেলায়
মোরে কি করিবে সঙ্গী প্রলয়ের ভাসান - খেলায় ।

হোক তাই - -
ভয় নাই , ভয় নাই ,
এ খেলা খেলেছি বারম্বার
জীবনে আমার ।
জানি জানি - - ভাঙিয়া নূতন করে তোলা ,
ভুলায়ে পূর্বের পথ অপূর্বের পথে দ্বার খোলা ,
বাঁধন গিয়েছে যবে চুকে
তারি ছিন্ন রশিগুলি কুড়ায়ে কৌতুকে
বার বার গাঁথা হল দোলা ।
নিয়ে যত মুহূর্তের ভোলা
চিরস্মরণের ধন
গোপনে হয়েছে আয়োজন ।

পদধ্বনি , কার পদধ্বনি
চিরদিন শুনেছি এমনি
বারে বারে ।
একি বাজে মৃত্যুসিন্ধুপারে ।
একি মোর আপন বক্ষেতে ।
ডাকে মোরে ক্ষণে ক্ষণে কিসের সংকেতে ।
তবে কি হবেই যেতে ।
সব বন্ধ করিব ছেদন ?
ওগো কোন্ বন্ধু তুমি , কোন্ সঙ্গী দিতেছ বেদন
বিচ্ছেদের তীর হতে ।
তরী কি ভাসাব স্রোতে ।
হে বিরহী ,
আমার অন্তরে দাও কহি
ডাকো মোরে কী খেলা খেলাতে
আতঙ্কিত নিশীথবেলাতে ?
বারে বারে দিয়েছ নিঃসঙ্গ করি - -
এ শূন্য প্রাণের পাত্র কোন্ সঙ্গসুধা দিয়ে ভরি
তুলে নেবে মিলন - উত্সবে ।
সূর্যাস্তের পথ দিয়ে যবে
সন্ধ্যাতারা উঠে আসে নক্ষত্রসভায় ,
প্রহর না যেতে যেতে
কী সংকেতে
সব সঙ্গ ফেলে রেখে অস্তপথে ফিরে চলে যায় ।
সেও কি এমনি
শোনে পদধ্বনি ।
তারে কি বিরহী
বলে কিছু দিগন্তের অন্তরালে রহি ।

পদধ্বনি , কার পদধ্বনি ।
দিনশেষে
কম্পিত বক্ষের মাঝে এসে
কী শব্দে ডাকিছে কোন্ অজানা রজনী ।