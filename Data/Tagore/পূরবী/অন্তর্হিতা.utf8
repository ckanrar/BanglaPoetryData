প্রদীপ যখন নিবেছিল ,
আঁধার যখন রাতি ,
দুয়ার যখন বন্ধ ছিল ,
ছিল না কেউ সাথি - -
মনে হল অন্ধকারে
কে এসেছে বাহির - দ্বারে ,
মনে হল শুনি যেন
পায়ের ধ্বনি কার ,
রাতের হাওয়ায় বাজল বুঝি
কঙ্কণঝংকার ।

বারেক শুধু মনে হল
খুলি , দুয়ার খুলি ।
ক্ষণেক পরে ঘুমের ঘোরে
কখন গেনু ভুলি ।
" কোন্ অতিথি দ্বারের কাছে
একলা রাতে বসে আছে ? '
ক্ষণে ক্ষণে তন্দ্রা ভেঙে
মন শুধাল যবে
বলেছিলেম , " আর কিছু নয় ,
স্বপ্ন আমার হবে । '

মাঝ - গগনে সপ্ত - ঋষি
স্তব্ধ গভীর রাতে
জানলা হতে আমায় যেন
ডাকল ইশারাতে ।
মনে হল " শয়ন ফেলে ,
দিই - না কেন আলো জ্বেলে - -
আলসভরে রইনু শুয়ে
হল না দীপ জ্বালা ।
প্রহর পরে কাটল প্রহর ,
বন্ধ রইল তালা ।

জাগল কখন দখিন - হাওয়া
কাঁপল বনের হিয়া ,
স্বপ্নে কথা - কওয়ার মতো
উঠল মর্মরিয়া ।
যুথীর গন্ধ ক্ষণে ক্ষণে
মূর্ছিল মোর বাতায়নে ,
শিহর দিয়ে গেল আমার
সকল অঙ্গ চুমে ।
জেগে উঠে আবার কখন
ভরল নয়ন ঘুমে ।

ভোরের তারা পুব - গগনে
যখন হল গত
বিদায়রাতির একটি ফোঁটা
চোখের জলের মতো ,
হঠাত্ মনে হল তবে - -
যেন কাহার করুণ রবে
শিরীষ ফুলের গন্ধে আকুল
বনের বীথি ব্যেপে
শিশির - ভেজা তৃণগুলি
উঠল কেঁপে কেঁপে ।

শয়ন ছেড়ে উঠে তখন
খুলে দিলেম দ্বার - -
হায় রে , ধুলায় বিছিয়ে গেছে
যূথীর মালা কার ।
ওই যে দূরে , নয়ন নত ,
বনের ছায়ায় ছায়ার মতো
মায়ার মতো মিলিয়ে গেল
অরুণ - আলোয় মিশে ,
ওই বুঝি মোর বাহির - দ্বারের
রাতের অতিথি সে ।

আজ হতে মোর ঘরের দুয়ার
রাখব খুলে রাতে ।
প্রদীপখানি রইবে জ্বালা
বাহির - জানালাতে ।
আজ হতে কার পরশ লাগি
পথ তাকিয়ে রইব জাগি - -
আর কোনোদিন আসবে না কি
আমার পরান ছেয়ে
যূথীর মালার গন্ধখানি
রাতের বাতাস বেয়ে ।