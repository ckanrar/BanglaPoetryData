যবে এসে নাড়া দিলে দ্বার
চমকি উঠিনু লাজে ,
খুঁজে দেখি গৃহমাঝে
বীণা ফেলে এসেছি আমার ,
ওগো বীনকার ।
সেদিন মেঘের ভারে
নদীর পশ্চিম পারে
ঘন হল দিগন্তের ভুরু ,
বৃষ্টির নাচনে মাতা
বনে মর্মরিল পাতা ,
দেয়া গরজিল গুরু গুরু ।
ভরা হল আয়োজন ,
ভাবিনু ভরিবে মন
বক্ষে জেগে উঠিবে মল্লার - -
হায় , লাগিল না সুর
কোথায় সে বহুদূর
বীণা ফেলে এসেছি আমার ।

কন্ঠে নিয়ে এলে পুষ্পহার ।
পুরস্কার পাব আশে
খুঁজে দেখি চারি পাশে
বীণা ফেলে এসেছি আমার
ওগো বীনকার ।
প্রবাসে বনের ছায়ে
সহসা আমার গায়ে
ফাল্গুনের ছোঁয়া লাগে একি ?
এ পারের যত পাখি
সবাই কহিল ডাকি ,
" ও পারের গান গাও দেখি । '
ভাবিলাম মোর ছন্দে
মিলাব ফুলের গন্ধে
আনন্দের বসন্তবাহার ।
খুঁজিয়া দেখিনু বুকে ,
কহিলাম নতমুখে ,
" বীণা ফেলে এসেছি আমার । '

এল বুঝি মিলনের বার ।
আকাশ ভরিল ওই ,
শুধাইলে " সুর কই ? - -
বীণা ফেলে এসেছি আমার
ওগো বীনকার ।
অস্তরবি গোধূলিতে
বলে গেল পূরবীতে
আর তো অধিক নাই দেরি ।
রাঙা আলোকের জবা
সাজিয়ে তুলেছে সভা ,
সিংহদ্বারে বাজিয়াছে ভেরি ।
সুদূর আকাশতলে
ধ্রুবতারা ডেকে বলে ,
" তারে তারে লাগাও ঝংকার । '
কানাড়াতে সাহানাতে
জাগিতে হবে যে রাতে - -
বীণা ফেলে এসেছি আমার ।

এলে নিয়ে শিখা বেদনার ।
গানে যে বরিব তারে ,
চাহিলাম চারি ধারে - -
বীণা ফেলে এসেছি আমার
ওগো বীনকার ।
কাজ হয়ে গেছে সারা ,
নিশীথে উঠেছে তারা ,
মিলে গেছে বাটে আর মাঠে ।
দীপহীন বাঁধা তরী
সারা দীর্ঘ রাত ধরি
দুলিয়া দুলিয়া ওঠে ঘাটে ।
যে শিখা গিয়েছে নিবে
অগ্নি দিয়ে জ্বেলে দিবে ,
সে আলোতে হতে হবে পার ।
শুনেছি গানের তালে
সুবাতাস লাগে পালে - -
বীণা ফেলে এসেছি আমার ।