আশ্বিনের রাত্রিশেষে ঝরে - পড়া শিউলি - ফুলের
আগ্রহে আকুল বনতল ; তারা মরণকুলের
উত্সবে ছুটেছে দলে দলে ; শুধু বলে , " চলো চলো । '
অশ্রুবাষ্প - কুহেলীতে দিগন্তের চক্ষু ছলছল ,
ধরিত্রীর আর্দ্রবক্ষে তৃণে তৃণে কম্পন সঞ্চারে ,
তবু ওই প্রভাতের যাত্রিদল বিদায়ের দ্বারে
হাস্যমুখে ঊর্ধ্বপানে চায় ; দেখে , অরুণ আলোর
তরণী দিয়েছে খেয়া , হংসশুভ্র মেঘের ঝালর
দোলে তার চন্দ্রাতপতলে ।

ওরে , এতক্ষণে বুঝি
তারা - ঝরা নির্ঝরের স্রোতঃপথে পথ খুঁজি খুঁজি
গেছে সাত - ভাই চম্পা ; কেতকীর রেণুতে রেণুতে
ছেয়েছে যাত্রার পথ ; দিগ্ বধূর বেণুতে বেণুতে
বেজেছে ছুটির গান ; ভাঁটার নদীর ঢেউগুলি
মুক্তির কল্লোলে মাতে , নৃত্যবেগে ঊর্ধ্বে বাহু তুলি
উচ্ছলিয়া বলে , " চলো , চলো । ' বাউল উত্তরে - হাওয়া
ধেয়েছে দক্ষিণ মুখে , মরণের রুদ্রনেশা - পাওয়া ;
বাজায় অশান্ত ছন্দে তালপল্লবের করতাল ,
ফুকারে বৈরাগ্যমন্ত্র ; স্পর্শে তার হয়েছে মাতাল
প্রান্তরের প্রান্তে প্রান্তে কাশের মঞ্জরী , কাঁপে তারা
ভয়কুন্ঠ উত্কণ্ঠিত সুখে - - বলে , " বৃন্তবন্ধহারা
যাব উদ্দামের পথে , যাব আনন্দিত সর্বনাশে ,
রিক্তবৃষ্টি মেঘ সাথে , সৃষ্টিছাড়া ঝড়ের বাতাসে ,
যাব - - যেথা শংকরের টলমল চরণপাতনে
জাহ্নবীতরঙ্গমন্দ্র - মুখরিত তাণ্ডব - মাতনে
গেছে উড়ে জটাভ্রষ্ট ধুতুরার ছিন্নভিন্ন দল ,
কক্ষচ্যুত ধূমকেতু লক্ষ্যহারা প্রলয় - উজ্জ্বল
আত্মঘাতমদমত্ত আপনারে দীর্ণ কীর্ণ করে
নির্মম উল্লাসবেগে , খণ্ড খণ্ড উল্কাপিণ্ড ঝরে ,
কণ্টকিয়া তোলে ছায়াপথ । '

ওরা ডেকে বলে , " কবি ,
সে তীর্থে কি তুমি সঙ্গে যাবে , যেথা অস্তগামী রবি
সন্ধ্যামেঘে রচে বেদী নক্ষত্রের বন্দনাসভায় ,
যেথা তার সর্বশেষ রশ্মিটির রক্তিম জবায়
সাজায় অন্তিম অর্ঘ্য ; যেথায় নিঃশব্দ বেণু - পরে
সংগীত স্তম্ভিত থাকে মরণের নিস্তব্ধ অধরে । '
কবি বলে , " যাত্রী আমি , চলিব রাত্রির নিমন্ত্রণে
যেখানে সে চিরন্তন দেয়ালির উত্সবপ্রাঙ্গণে
মৃত্যুদূত নিয়ে গেছে আমার আনন্দদীপগুলি ,
যেথা মোর জীবনের প্রত্যুষের সুগন্ধি শিউলি
মাল্য হয়ে গাঁথা আছে অনন্তের অঙ্গদে কুণ্ডলে
ইন্দ্রাণীর স্বয়ম্বর - বরমাল্য সাথে ; দলে দলে
যেথা মোর অকৃতার্থ আশাগুলি , অসিদ্ধ সাধনা ,
মন্দির - অঙ্গনদ্বারে প্রতিহত কত আরাধনা
নন্দনমন্দারগন্ধলুব্ধ যেন মধুকর - পাঁতি ,
গেছে উড়ি মর্তের দুর্ভিক্ষ ছাড়ি ।

আমি তব সাথি ,
হে শেফালি , শরত্ - নিশির স্বপ্ন , শিশিরসিঞ্চিত
প্রভাতের বিচ্ছেদবেদনা , মোর সুচিরসঞ্চিত
অসমাপ্ত সংগীতের ডালিখানি নিয়ে বক্ষতলে ,
সমর্পিব নির্বাকের নির্বাণবাণীর হোমানলে । '