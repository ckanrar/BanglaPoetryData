হে অশেষ , তব হাতে শেষ
ধরে কী অপূর্ব বেশ ,
কী মহিমা ।
জ্যোতির্হীন সীমা
মৃত্যুর অগ্নিতে জ্বলি
যায় গলি ,
গড়ে তোলে অসীমের অলংকার ।
হয় সে অমৃতপাত্র , সীমার ফুরালে অহংকার ।
শেষের দীপালিরাত্রে , হে অশেষ ,
অমা - অন্ধকার - রন্ধ্রে দেখা যায় তোমার উদ্দেশ ।

ভোরের বাতাসে
শেফালি ঝরিয়া পড়ে ঘাসে ,
তারাহারা রাত্রির বীণার
চরম ঝংকার ।
যামিনীর তন্দ্রাহীন দীর্ঘ পথ ঘুরি
প্রভাত - আকাশে চন্দ্র , করুণ মাধুরী
শেষ করে যায় তার
উদয়সূর্যের পানে শান্ত নমস্কার ।
যখন কর্মের দিন
ম্লান ক্ষীণ
গোষ্ঠ - চলা ধেনুসম সন্ধ্যার সমীরে
চলে ধীরে আঁধারের তীরে - -
তখন সোনার পাত্র হতে
কী অজস্র স্রোতে
তাহারে করাও স্নান অন্তিমের সৌন্দর্যধারায় ।
যখন বর্ষার মেঘ নিঃশেষে হারায়
বর্ষণের সকল সম্বল ,
শরতে শিশুর জন্ম দাও তারে শুভ্র সমুজ্জল ।

হে অশেষ , তোমার অঙ্গনে
ভারমুক্ত তার সাথে ক্ষণে ক্ষণে
খেলায় রঙের খেলা ,
ভাসায়ে আলোর ভেলা ,
বিচিত্র করিয়া তোল তার শেষ বেলা ।
ক্লান্ত আমি তারি লাগি , অন্তর তৃষিত - -
কত দূরে আছে সেই খেলাভরা মুক্তির অমৃত ।
বধূ যথা গোধূলিতে শেষ ঘট ভরে
বেণুচ্ছায়াঘন পথে অন্ধকারে ফিরে যায় ঘরে ,
সেই মতো , হে সুন্দর , মোর অবসান
তোমার মাধুরী হতে
সুধাস্রোতে
ভরে নিতে চায় তার দিনান্তের গান ।
হে ভীষণ , তব স্পর্শঘাত
অকস্মাত্
মোর গূঢ় চিত্ত হতে কবে
চরম বেদনা - উত্স মুক্ত করি অগ্নিমহোত্সবে
অপূর্ণের যত দুঃখ যত অসম্মান
উচ্ছ্বসিত রুদ্র হাস্যে করি দিবে শেষ দীপ্যমান ।