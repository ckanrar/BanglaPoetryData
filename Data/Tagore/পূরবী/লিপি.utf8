হে ধরণী , কেন প্রতিদিন
তৃপ্তিহীন
একই লিপি পড় ফিরে ফিরে ?
প্রত্যুষে গোপনে ধীরে ধীরে
আঁধারের খুলিয়া পেটিকা ,
স্বর্ণবর্ণে লিখা
প্রভাতের মর্মবাণী
বক্ষে টেনে আনি
গুঞ্জরিয়া কত সুরে আবৃত্তি কর যে মুগ্ধমনে ।
বহুযুগ হয়ে গেল কোন্ শুভক্ষণে
বাষ্পের গুণ্ঠনখানি প্রথম পড়িল যবে খুলে ,
আকাশে চাহিলে মুখ তুলে ।
অমর জ্যোতির মূর্তি দেখা দিল আঁখির সম্মুখে ।
রোমাঞ্চিত বুকে
পরম বিস্ময় তব জাগিল তখনি ।
নিঃশব্দ বরণ - মন্ত্রধ্বনি
উচ্ছ্বসিল পর্বতের শিখরে শিখরে ।
কলোল্লাসে উদ্ঘোষিল নৃত্যমত্ত সাগরে সাগরে
" জয় , জয় , জয় । '
ঝঞ্ঝা তার বন্ধ টুটে ছুটে ছুটে কয়
" জাগো রে , জাগো রে '
বনে বনান্তরে ।
প্রথম সে দর্শনের অসীম বিস্ময়
এখনো যে কাঁপে বক্ষোময় ।
তলে তলে আন্দোলিয়া উঠে তব ধূলি ,
তৃণে তৃণে কণ্ঠ তুলি
ঊর্ধ্বে চেয়ে কয় - -
" জয় , জয় , জয় । '
সে বিস্ময় পুষ্পে পর্ণে গন্ধে বর্ণে ফেটে ফেটে পড়ে ;
প্রাণের দুরন্ত ঝড়ে ,
রূপের উন্মত্ত নৃত্যে , বিশ্বময়
ছড়ায় দক্ষিণে বামে সৃজন প্রলয় ;
সে বিস্ময় সুখে দুঃখে গর্জি উঠি কয় - -
" জয় , জয় , জয় । '
তোমাদের মাঝখানে আকাশ অনন্ত ব্যবধান ;
ঊর্ধ্ব হতে তাই নামে গান ।
চিরবিরহের নীল পত্রখানি - পরে
তাই লিপি লেখা হয় অগ্নির অক্ষরে ।
বক্ষে তারে রাখো ,
শ্যাম আচ্ছাদনে ঢাকো ;
বাক্যগুলি
পুষ্পদলে রেখে দাও তুলি - -
মধুবিন্দু হয়ে থাকে নিভৃত গোপনে ;
পদ্মের রেণুর মাঝে গন্ধের স্বপনে
বন্দী কর তারে ;
তরুণীর প্রেমাবিষ্ট আঁখির ঘনিষ্ঠ অন্ধকারে
রাখ তারে ভরি ;
সিন্ধুর কল্লোলে মিলি , নারিকেলপল্লবে মর্মরি ,
সে বাণী ধ্বনিতে থাকে তোমার অন্তরে ;
মধ্যাহ্নে শোনো সে বাণী অরণ্যের নির্জন নির্ঝরে ।
বিরহিণী , সে লিপির যে উত্তর লিখিতে উন্মনা
আজও তাহা সাঙ্গ হইল না ।
যুগে যুগে বারম্বার লিখে লিখে
বারম্বার মুছে ফেল ; তাই দিকে দিকে
সে ছিন্ন কথার চিহ্ন পুঞ্জ হয়ে থাকে ;
অবশেষে একদিন জ্বলজ্জটা ভীষণ বৈশাখে
উন্মত্ত ধূলির ঘূর্ণিপাকে
সব দাও ফেলে
অবহেলে ,
আত্মবিদ্রোহের অসন্তোষে ।
তার পরে আরবার বসে বসে
নূতন আগ্রহে লেখ নূতন ভাষায় ।
যুগযুগান্তর চলে যায় ।
কত শিল্পী , কত কবি তোমার সে লিপির লিখনে
বসে গেছে একমনে ।
শিখিতে চাহিছে তব ভাষা ,
বুঝিতে চাহিছে তব অন্তরের আশা ।
তোমার মনের কথা আমারি মনের কথা টানে ,
চাও মোর পানে ।
চকিত ইঙ্গিত তব , বসনপ্রান্তের ভঙ্গিখানি
অঙ্কিত করুক মোর বাণী ।
শরতে দিগন্ততলে
ছলছলে
তোমার যে অশ্রুর আভাস ,
আমার সংগীতে তারি পড়ুক নিশ্বাস ।
অকারণ চাঞ্চল্যের দোলা লেগে
ক্ষণে ক্ষণে ওঠে জেগে
কটিতটে যে কলকিঙ্কিণী ,
মোর ছন্দে দাও ঢেলে তারি রিনিরিনি
ওগো বিরহিণী ।
দূর হতে আলোকের বরমাল্য এসে
খসিয়া পড়িল তব কেশে ,
স্পর্শে তারি কভু হাসি কভু অশ্রুজলে
উত্কন্ঠিত আকাঙক্ষায় বক্ষতলে
ওঠে যে ক্রন্দন ,
মোর ছন্দে চিরদিন দোলে যেন তাহারি স্পন্দন ।
স্বর্গ হতে মিলনের সুধা
মর্তের বিচ্ছেদপাত্রে সংগোপনে রেখেছ , বসুধা ;
তারি লাগি নিত্যক্ষুধা ,
বিরহিণী অয়ি ,
মোর সুরে হোক জ্বালাময়ী ।