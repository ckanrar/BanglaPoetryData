জন্মেছি তোমার মাঝে ক্ষণিকের তরে
অসীম প্রকৃতি ! সরল বিশ্বাসভরে
তবু তোরে গৃহ বলে মাতা বলে মানি ।
আজ সন্ধ্যাবেলা তোর নখদন্ত হানি
প্রচন্ড পিশাচীরূপে ছুটিয়া গর্জিয়া ,
আপনার মাতৃবেশ শূন্যে বিসর্জিয়া
কুটি কুটি ছিন্ন করি বৈশাখের ঝড়ে
ধেয়ে এলি ভয়ংকরী ধূলিপক্ষ - পরে ,
তৃণসম করিবারে প্রাণ উত্পাটন ।
সভয়ে শুধাই আজি , হে মহাভীষণ ,
অনন্ত আকাশপথ রুধি চারি ধারে
কে তুমি সহস্রবায়ু ঘিরেছ আমারে ?
আমার ক্ষণিক প্রাণ কে এনেছে যাচি ?
কোথা মোরে যেতে হবে , কেন আমি আছি ?