রোগীর শিয়রে রাত্রে একা ছিনু জাগি
বাহিরে দাঁড়ানু এসে ক্ষণেকের লাগি ।
শান্ত মৌন নগরীর সুপ্ত হর্ম্য - শিরে
হেরিনু জ্বলিছে তারা নিস্তব্ধ তিমিরে ।
ভূত ভাবী বর্তমান একটি পলকে
মিলিল বিষাদস্নিগ্ধ আনন্দপুলকে
আমার অন্তরতলে ; অনির্বচনীয়
সে মুহূর্তে জীবনের যত - কিছু প্রিয় ,
দুর্লভ বেদনা যত , যত গত সুখ ,
অনুদ্গত অশ্রুবাষ্প , গীত মৌনমূক
আমার হৃদয়পাত্রে হয়ে রাশি রাশি
কী অনলে উজ্জ্বলিল । সৌরভে নিশ্বাসি
অপরূপ ধূপধূম উঠিল সুধীরে
তোমার নক্ষত্রদীপ্ত নিঃশব্দ মন্দিরে ।