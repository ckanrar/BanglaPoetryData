বিরহবত্সর - পরে মিলনের বীণা
তেমন উন্মাদ - মন্দ্রে কেন বাজিলি না ।
কেন তোর সপ্তস্বর সপ্তস্বর্গপানে
ছুটিয়া গেল না ঊর্ধ্বে উদ্দাম - পরানে
বসন্তে - মানস - যাত্রী বলাকার মতো ।
কেন তোর সর্ব তন্ত্র সবলে প্রহত
মিলিত ঝংকার - ভরে কাঁপিয়া কাঁদিয়া
আনন্দের আর্তরবে চিত্ত উন্মাদিয়া
উঠিল না বাজি । হতাশ্বাস মৃদুস্বরে
গুঞ্জরিয়া গুঞ্জরিয়া লাজে শঙ্কাভরে
কেন মৌন হল । তবে কি আমারি প্রিয়া
সে পরশ - নিপুণতা গিয়াছে ভুলিয়া ।
তবে কি আমারি বীণা ধূলিচ্ছন্ন - তার
সেদিনের মতো করে বাজে নাকো আর ।