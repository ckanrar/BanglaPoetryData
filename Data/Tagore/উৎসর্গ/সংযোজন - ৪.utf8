দিয়েছ প্রশ্রয় মোরে , করুণানিলয় ,
হে প্রভু , প্রত্যহ মোরে দিয়েছ প্রশ্রয় ।
ফিরেছি আপন - মনে আলসে লালসে
বিলাসে আবেশে ভেসে প্রবৃত্তির বশে
নানা পথে , নানা ব্যর্থ কাজে - - তুমি তবু
তখনো যে সাথে সাথে ছিলে মোর প্রভু ,
আজ তাহা জানি । যে অলস চিন্তা - লতা
প্রচুরপল্লবাকীর্ণ ঘন জটিলতা
হৃদয়ে বেষ্টিয়া ছিল , তারি শাখাজালে
তোমার চিন্তার ফুল আপনি ফুটালে
নিগূঢ় শিকড়ে তার বিন্দু বিন্দু সুধা
গোপনে সিঞ্চন করি । দিয়ে তৃষ্ণা - ক্ষুধা ,
দিয়ে দণ্ড - পুরস্কার সুখ - দুঃখ - ভয়
নিয়ত টানিয়া কাছে দিয়েছ প্রশ্রয় ।