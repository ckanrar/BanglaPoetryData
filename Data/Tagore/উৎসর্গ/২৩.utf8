শূন্য ছিল মন ,
নানা - কোলাহলে - ঢাকা
নানা - আনাগোনা - আঁকা
দিনের মতন ।
নানা - জনতায় - ফাঁকা
কর্মে - অচেতন
শূন্য ছিল মন ।

জানি না কখন এল নূপুরবিহীন
নিঃশব্দ গোধূলি ।
দেখি নাই স্বর্ণরেখা
কী লিখিল শেষ লেখা
দিনান্তের তুলি ।
আমি যে ছিলাম একা
তাও ছিনু ভুলি ।
আইল গোধূলি ।

হেনকালে আকাশের বিস্ময়ের মতো
কোন্ স্বর্গ হতে
চাঁদখানি লয়ে হেসে
শুক্লসন্ধ্যা এল ভেসে
আঁধারের স্রোতে ।
বুঝি সে আপনি মেশে
আপন আলোতে
এল কোথা হতে ।

অকস্মাত্ বিকশিত পুষ্পের পুলকে
তুলিলাম আঁখি ।
আর কেহ কোথা নাই ,
সে শুধু আমারি ঠাঁই
এসেছে একাকী ।
সম্মুখে দাঁড়ালো তাই
মোর মুখে রাখি
অনিমেষ আঁখি ।

রাজহংস এসেছিল কোন্ যুগান্তরে
শুনেছি পুরাণে ।
দময়ন্তী আলবালে
স্বর্ণঘটে জল ঢালে
নিকুঞ্জবিতানে ,
কার কথা হেনকালে
কহি গেল কানে - -
শুনেছি পুরাণে ।

জ্যোত্স্নাসন্ধ্যা তারি মতো আকাশ বাহিয়া
এল মোর বুকে ।
কোন্ দূর প্রবাসের
লিপিখানি আছে এর
ভাষাহীন মুখে ।
সে যে কোন্ উত্সুকের
মিলনকৌতুকে
এল মোর বুকে ।

দুইখানি শুভ্র ডানা ঘেরিল আমারে
সর্বাঙ্গে হৃদয়ে ।
স্কন্ধে মোর রাখি শির
নিস্পন্দ রহিল স্থির
কথাটি না কয়ে ।
কোন্ পদ্মবনানীর
কোমলতা লয়ে
পশিল হৃদয়ে ?

আর কিছু বুঝি নাই , শুধু বুঝিলাম
আছি আমি একা ।
এই শুধু জানিলাম
জানি নাই তার নাম
লিপি যার লেখা ।
এই শুধু বুঝিলাম
না পাইলে দেখা
রব আমি একা ।

ব্যর্থ হয় , ব্যর্থ হয় এ দিনরজনী ,
এ মোর জীবন !
হায় হায় , চিরদিন
হয়ে আছে অর্থহীন
এ বিশ্বভুবন ।
অনন্ত প্রেমের ঋণ
করিছে বহন
ব্যর্থ এ জীবন ।

ওগো দূত দূরবাসী , ওগো বাক্যহীন ,
হে সৌম্য - সুন্দর ,
চাহি তব মুখপানে
ভাবিতেছি মুগ্ধপ্রাণে
কী দিব উত্তর ।
অশ্রু আসে দু নয়ানে ,
নির্বাক্ অন্তর ,
হে সৌম্য - সুন্দর ।