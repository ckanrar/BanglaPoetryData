অচির বসন্ত হায় এল , গেল চলে - -
এবার কিছু কি , কবি করেছ সঞ্চয় ।
ভরেছ কি কল্পনার কনক - অঞ্চলে
চঞ্চলপবনক্লিষ্ট শ্যাম কিশলয় ,
ক্লান্ত করবীর গুচ্ছ । তপ্ত রৌদ্র হতে
নিয়েছ কি গলাইয়া যৌবনের সুরা - -
ঢেলেছ কি উচ্ছলিত তব ছন্দঃস্রোতে ,
রেখেছ কি করি তারে অনন্তমধুরা ।
এ বসন্তে প্রিয়া তব পূর্ণিমানিশীথে
নবমল্লিকার মালা জড়াইয়া কেশে
তোমার আকাঙক্ষাদীপ্ত অতৃপ্ত আঁখিতে
যে দৃষ্টি হানিয়াছিল একটি নিমেষে
সে কি রাখ নাই গেঁথে অক্ষয় সংগীতে ।
সে কি গেছে পুষ্পচ্যুত সৌরভের দেশে ।