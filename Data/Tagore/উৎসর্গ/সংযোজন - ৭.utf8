নানা গান গেয়ে ফিরি নানা লোকালয় ;
হেরি সে মত্ততা মোর বৃদ্ধ আসি কয় ,
" তাঁর ভৃত্য হয়ে তোর এ কী চপলতা ।
কেন হাস্য - পরিহাস , প্রণয়ের কথা ,
কেন ঘরে ঘরে ফিরি তুচ্ছ গীতরসে
ভুলাস এ সংসারের সহস্র অলসে । "
দিয়েছি উত্তর তাঁরে , " ওগো পক্ককেশ ,
আমার বীণায় বাজে তাঁহারি আদেশ ।
যে আনন্দে যে অনন্ত চিত্তবেদনায়
ধ্বনিত মানবপ্রাণ , আমার বীণায়
দিয়েছেন তারি সুর - - সে তাঁহারি দান ।
সাধ্য নাই নষ্ট করি সে বিচিত্র গান ।
তব আজ্ঞা রক্ষা করি নাই সে ক্ষমতা ,
সাধ্য নাই তাঁর আজ্ঞা করিতে অন্যথা । "