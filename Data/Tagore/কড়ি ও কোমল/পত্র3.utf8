শ্রীমান্ দামু বসু এবং চামু বসু
সম্পাদক সমীপেষু ।

দামু বোস আর চামু বোসে
কাগজ বেনিয়েছে
বিদ্যেখানা বড্ড ফেনিয়েছে !
( আমার দামু আমার চামু ! )

কোথায় গেল বাবা তোমার
মা জননী কই !
সাত - রাজার - ধন মানিক ছেলের
মুখে ফুটছে খই !
( আমার দামু আমার চামু ! )

দামু ছিল একরত্তি
চামু তথৈবচ ,
কোথা থেকে এল শিখে
এতই খচমচ !
( আমার দামু আমার চামু ! )

দামু বলেন " দাদা আমার '
চামু বলেন " ভাই ,
আমাদের দোঁহাকার মতো
ত্রিভুবনে নাই !
( আমার দামু আমার চামু ! )

গায়ে পড়ে গাল পাড়ছে
বাজার সরগরম ,
মেছুনি - সংহিতায় ব্যাখ্যা
হিঁদুর ধরম !
( দামু আমার চামু ! )

দামুচন্দ্র অতি হিঁদু
আরো হিঁদু চামু
সঙ্গে সঙ্গে গজায় হিঁদু
রামু বামু শামু
( দামু আমার চামু ! )

রব উঠেছে ভারতভূমে
হিঁদু মেলা ভার ,
দামু চামু দেখা দিয়েছেন
ভয় নেইকো আর ।
( ওরে দামু , ওরে চামু ! )

নাই বটে গোতম অত্রি
যে যার গেছে সরে ,
হিঁদু দামু চামু এলেন
কাগজ হাতে করে ।
( আহা দামু আহা চামু ! )

লিখছে দোঁহে হিঁদুশাস্ত্র
এডিটোরিয়াল ,
দামু বলছে মিথ্যে কথা
চামু দিচ্ছে গাল ।
( হায় দামু হায় চামু ! )

এমন হিঁদু মিলবে না রে
সকল হিঁদুর সেরা ,
বোস অংশ আর্যবংশ
সেই বংশের এঁরা !
( বোস দামু বোস চামু ! )

কলির শেষে প্রজাপতি
তুলেছিলেন হাই ,
সুড়সুড়িয়ে বেড়িয়ে এলেন
আর্য দুটি ভাই ;
( আর্য দামু চামু ! )

দন্ত দিয়ে খুঁড়ে তুলছে
হিঁদু শাস্ত্রের মূল ,
মেলাই কচুর আমদানিতে
বাজার হুলুস্থুল ।
( দামু চামু অবতার ! )

মনু বলেন " মনু আমি '
বেদের হল ভেদ ,
দামু চামু শাস্ত্র ছাড়ে ,
রইল মনে খেদ !
( ওরে দামু ওরে চামু ! )

মেড়ার মত লড়াই করে
লেজের দিকটা মোটা ,
দাপে কাঁপে থরথর
হিঁদুয়ানির খোঁটা !
( আমার হিঁদু দামু চামু ! )

দামু চামু কেঁদে আকুল
কোথায় হিঁদুয়ানি !
ট্যাকে আছে গোঁজ ' যেথায়
সিকি দুয়ানি ।
( থলের মধ্যে হিঁদুয়ানি ! )

দামু চামু ফুলে উঠল
হিঁদুয়ানি বেচে ,
হামাগুড়ি ছেড়ে এখন
বেড়ায় নেচে নেচে !
( ষেটের বাছা দামু চামু ! )

আদর পেয়ে নাদুস নুদুস
আহার করছে কসে ,
তরিবত্টা শিখলে নাকো
বাপের শিক্ষাদোষে !
( ওরে দামু চামু ! )

এসো বাপু কানটি নিয়ে ,
শিখবে সদাচার ,
কানের যদি অভাব থাকে
তবেই নাচার !
( হায় দামু হায় চামু ! )

পড়াশুনো করো , ছাড়ো
শাস্ত্র আষাঢ়ে ,
মেজে ঘষে তোল্ রে বাপু
স্বভাব চাষাড়ে ।
( ও দামু ও চামু ! )

ভদ্রলোকের মান রেখে চল্
ভদ্র বলবে তোকে ,
মুখ ছুটোলে কুলশীলটা
জেনে ফেলবে লোকে !
( হায় দামু হায় চামু ! )

পয়সা চাও তো পয়সা দেব
থাকো সাধুপথে ,
তাবচ্চ শোভতে কেউ কেউ
যাবত্ ন ভাষতে !
( হে দামু হে চামু ! )