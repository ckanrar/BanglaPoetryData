একটি কাঠের বাক্স
শ্রীমতী ইন্দিরা প্রাণাধিকাসু

স্নেহ - উপহার এনেছি রে দিতে
লিখেও এনেছি দু - তিন ছত্তর ।
দিতে কত কী যে সাধ যায় তোরে
দেবার মতো নেই জিনিস - পত্তর !
টাকাকড়িগুলো ট্যাঁকশালে আছে
ব্যাঙ্কে আছে সব জমা ,
ট্যাঁকে আছে খালি গোটা দুত্তিন ,
এবার করো বাছ ক্ষমা !
হীরে জহরাত্ যত ছিল মোর
পোঁতা ছিল সব মাটিতে ,
জহরী যে যেত সন্ধান পেয়ে
নে গেছে যে যার বাটীতে !
দুনিয়া শহর জমিদারি মোর ,
পাঁচ ভূতে করে কাড়াকাড়ি ,
হাতের কাছেতে যা - কিছু পেলুম ,
নিয়ে এনু তাই তাড়াতাড়ি !
স্নেহ যদি কাছে রেখে দেওয়া যেত
চোখে যদি দেখা যেত রে ,
বাজারে - জিনিস কিনে নিয়ে এসে
বল্ দেখি দিত কে তোরে !
জিনিসটা অতি যত্সামান্য
রাখিস ঘরের কোণে ,
বাক্সখানি ভরে স্নেহ দিনু তোরে
এইটে থাকে যেন মনে !
বড়োসড়ো হবি ফাঁকি দিয়ে যাবি ,
কোন্খেনে রবি নুকিয়ে ,
কাকা - ফাকা সব ধুয়ে - মুছে ফেলে
দিবি একেবারে চুকিয়ে ।
তখন যদি রে এই কাঠখানা
মনে একটুকু তোলে ঢেউ - -
একবার যদি মনে পড়ে তোর
" বুজি ' বলে বুঝি ছিল কেউ !
এই - যে সংসারে আছি মোরা সবে
এ বড়ো বিষম দেশটা !
ফাঁকিফুঁকি দিয়ে দূরে চলে যেতে
ভুলে যেতে সবার চেষ্টা !
ভয়ে ভয়ে তাই সবারে সবাই
কত কী যে এনে দিচ্ছে ,
এটা - ওটা দিয়ে স্মরণ জাগিয়ে
বেঁধে রাখিবার ইচ্ছে !
মনে রাখতে যে মেলাই কাঠ - খড় চাই ,
ভুলে যাবার ভারি সুবিধে ,
ভালোবাস যারে কাছে রাখ তারে
যাহা পাস তারে খুবি দে !
বুঝে কাজ নেই এত শত কথা ,
ফিলজফি হোক ছাই !
বেঁচে থাকো তুমি সুখে থাকো বাছা
বালাই নিয়ে মরে যাই !