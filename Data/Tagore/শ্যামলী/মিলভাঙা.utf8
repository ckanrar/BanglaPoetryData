এসেছিলে কাঁচা জীবনের
পেলব রূপটি নিয়ে - -
এনেছিলে আমার হৃদয়ের প্রথম বিস্ময় ,
রক্তে প্রথম কোটালের বান ।
আধোচেনার ভালোবাসার মাধুরী
ছিল যেন ভোরবেলাকার
কালো ঘোমটার সূক্ষ্ম সোনার কাজ - -
গোপন শুভদৃষ্টির আবরণ ।
মনের মধ্যে তখনো
অসংশয় হয় নি পাখির কাকলি ;
বনের মর্মর একবার জাগে
একবার যায় মিলিয়ে ।
বহুলোকের সংসারের মাঝখানে
চুপিচুপি তৈরি হতে লাগল
আমাদের দুজনের নিভৃত জগত্ ।
পাখি যেমন প্রতিদিন
খড়কুটো কুড়িয়ে এনে বাসা বাঁধে
তেমনি সেই জগতের উপকরণ সামান্য ,
চল্তি মুহূর্তের খসে - পড়া
উড়ে - আসা সঞ্চয় দিয়ে গাঁথা
তার মূল্য ছিল তার রচনায় ,
নয় তার বস্তুতে ।
শেষে একদিন দুজনের নৌকো - বাওয়া থেকে
কখন একলা গেছ নেমে ;
আমি ভেসে চলেছি স্রোতে ,
তুমি বসে রইলে ও পারের ডাঙায় ।
মিলল না আর আমার হাতে তোমার হাতে
কাজে কিম্বা খেলায় ।
জোড় ভেঙে ভাঙল আমাদের জীবনের গাঁথনি ।
যে দ্বীপের শ্যামল ছবিখানি সদ্য আঁকা পড়েছে
সমুদ্রের লীলাচঞ্চল তরঙ্গপটে
তাকে যেমন দেয় মুছে
এক জোয়ারের তুমুল তুফানে ,
তেমনি মিলিয়ে গেল আমাদের কাঁচা জগত্
সুখদুঃখের নতুন - অঙ্কুর - মেলা
শ্যামল রূপ নিয়ে ।
তার পরে অনেক দিন গেছে কেটে ।
আষাঢ়ের আসন্নবর্ষণ সন্ধ্যায়
যখন তোমাকে দেখি মনে মনে ,
দেখতে পাই তুমি আছ
সেইদিনকার কচি যৌবনের মায়া দিয়ে ঘেরা ।
তোমার বয়স গেছে থেমে ।
তোমার সেই বসন্তের আমের বোলে
আজও তেমনি গন্ধেরই ঘোষণা ;
তোমার সেদিনকার মধ্যাহ্ন
আজ মধ্যাহ্নেও ঘুঘুর ডাকে তেমনি বিরহাতুর ।
আমার কাছে তোমার স্মরণ রয়ে গেছে
প্রকৃতির বয়সহারা এই - সব পরিচয়ের দলে ।
সুন্দর তুমি বাঁধা রেখায় ,
প্রতিষ্ঠিত তুমি অচল ভূমিতে ।
আমার জীবনধারা
কোথাও রইল না থেমে ।
দুর্গমের মধ্যে , গভীরের মধ্যে ,
মন্দভালোর দ্বন্দ্ববিরোধে ,
চিন্তায় সাধনায় আকাঙক্ষায় ,
কখনো সফলতায় , কখনো প্রমাদে ,
চলে এসেছি তোমার জানা সীমার
বহুদূর বাইরে ;
সেখানে আমি তোমার কাছে বিদেশী ।
সেই তুমি আজ এই মেঘ - ডাকা সন্ধ্যায়
যদি এসে বস আমার সামনে
দেখতে পাবে আমার চোখে
দিক - হারানো চাহনি
অজানা আকাশের সমু্দ্রপারে
নীল অরণ্যের পথে ।
তুমি কি পাশে বসে শোনাবে
সেদিনকার কানে - কানে কথার উদ্বৃত্ত ।
কিন্তু ঢেউ করছে গর্জন ,
শকুন করছে চীত্কার ,
মেঘ ডাকছে আকাশে ,
মাথা নাড়ছে নিবিড় শালের বন ।
তোমার বাণী হবে খেলার ভেলা
খেপাজলের ঘূর্ণিপাকে ।
সেদিন আমার সব মন
মিলেছিল তোমার সব মনে ,
তাই প্রকাশ পেয়েছে নূতন গান
প্রথম সৃষ্টির আনন্দে ।
মনে হয়েছে ,
বহু যুগের আশ মিটল তোমাতে আমাতে ।
সেদিন প্রতিদিনই বয়ে এনেছে
নূতন আলোর আগমনী
আদিকালে সদ্য - চোখ - মেলা তারার মতো ।
আজ আমার যন্ত্রে
তার চড়েছে বহুশত ,
কোনোটা নয় তোমার জানা ।
যে সুর সেধে রেখেছ সেদিন
সে সুর লজ্জা পাবে এর তারে ।
সেদিন যা ছিল ভাবের লেখা
আজ হবে তা দাগা - বুলোনো ।
তবু জল আসে চোখে ।
এই সেতারে নেমেছিল তোমার আঙুলের
প্রথম দরদ ;
এর মধ্যে আছে তার জাদু ।
এই তরীটিকে প্রথম দিয়েছিলে ঠেলে
কিশোর - বয়সের শ্যামল পারের থেকে ;
এর মধ্যে আছে তার বেগ ।
আজ মাঝনদীতে সারিগান গাইবে যখন
তোমার নাম পড়বে বাঁধা
তার হঠাত্ তানে ।