রোজই ডাকি তোমার নাম ধরে ,
বলি " চারু ।
হঠাত্ ইচ্ছা হল আর - কিছু বলি ,
যাকে বলে সম্ভাষণ ,
যেমন বলত সত্যযুগের ভালোবাসায় ।
সব চেয়ে সহজ ডাক - - প্রিয়তমে ।
সেটা আবৃত্তি করেছি মনে মনে ,
তার উত্তরে মনে - মনেই শুনেছি তোমার উচ্চহাসি ।
বুঝেছি , মন্দমধুর হাসি এ যুগের নয় ;
এ যে নয় অবন্তী , নয় উজ্জয়িনী ।
আটপহুরে নামটাতে দোষ কী হল
এই তোমার প্রশ্ন ।
বলি তবে ।
কাজ ছিল না বেশি ,
সকাল সকাল ফিরেছি বাসায় ।
হাতে বিকেলের খবরের কাগজ ,
বসেছি বারান্দায় , রেলিঙে পা দুটো তোলা ।
হঠাত্ চোখে পড়ল পাশের ঘরে
তোমার বৈকালিকী সাজের ধারা ।
বাঁধছিলে চুল আয়নার সামনে
বেণী পাকিয়ে পাকিয়ে , কাঁটা বিঁধে বিঁধে ।
এমন মন দিয়ে দেখি নি তোমাকে অনেক দিন ;
দেখি নি এমন বাঁকা করে মাথা - হেলানো
চুল - বাঁধার কারিগরিতে ,
এমন দুই হাতের মিতালি
চুড়িবালার ঠুনঠুনির তালে ।
শেষে ওই ধানিরঙের আঁচলখানিতে
কোথাও কিছু ঢিল দিলে ,
আঁট করলে কোথাও বা ,
কোথাও একটু টেনে দিলে নীচের দিকে ,
কবিরা যেমন ছন্দ বদল করে
একটু আধটু বাঁকিয়ে চুরিয়ে ।
আজ প্রথম আমার মনে হল
অল্প মজুরির দিন - চালানো
একটা মানুষের জন্যে
নিজেকে তো সাজিয়ে তুলছে
আমাদের ঘরের পুরোনো বউ
দিনে দিনে নতুন - দাম দেওয়া রূপে ।
এ তো নয় আমার আটপহুরে চারু ।
ঠিক এমনি করেই দেখা দিত অন্যযুগের অবন্তিকা
ভালোলাগার অপরূপবেশে
ভালোবাসার চকিত চোখে ।
অমরুশতকের চৌপদীতে
- - শিখরিণীতে হোক , স্রগ্ধরায় হোক - -
ওকে তো ঠিক মানাতো ।
সাজের ঘর থেকে বসবার ঘরে
ওই যে আসছে অভিসারিকা ,
ও যেন কাছের কালে আসছে
দূরের কালের বাণী ।
বাগানে গেলেম নেমে ।
ঠিক করেছি আমিও আমার সোহাগকে দেব মর্যাদা
শিল্পে - সাজিয়ে - তোলা মানপত্রে ।
যখন ডাকব তোমাকে ঘরে
সে হবে যেন আবাহনী ।
সামনেই লতা ভরেছে সাদা ফুলে - -
বিলিতি নাম , মনে থাকে না - -
নাম দিয়েছি তারাঝরা ;
রাতের বেলায় গন্ধ তার
ফুলবাগানের প্রলাপের মতো ।
এবার সে ফুটেছে অকালে ,
সবুর সয় নি শীত ফুরোবার ।
এনেছি তার একটি গুচ্ছ ,
তারও একটি সই থাকবে আমার নিবেদনে ।
আজ গোধূলিলগ্নে তুমি ক্লাসিক যুগের চারুপ্রভা ,
আমি ক্লাসিকযুগের অজিতকুমার ।
দুটি কথা আজ বলব আমি ,
সাজানো কথা - -
হাসতে হয় হেসো ।
সে কথা মনে মনে গড়ে তুলেছি
যেমন করে তুমি জড়িয়ে তুলেছ তোমার খোঁপা ।
বলব , " প্রিয়ে , এই পরদেশী ফুলের মঞ্জরী
আকাশে চেয়ে খুঁজছিল বসন্তের রাত্রি ,
এনেছি আমি তাকে দয়া করে
তোমার ওই কালো চুলে । "