পাবনায় বাড়ি হবে , গাড়ি গাড়ি ইঁট কিনি ,
রাঁধুনিমহল - তরে করোগেট - শীট্ কিনি ।
ধার করে মিস্ত্রির সিকি বিল চুকিয়েছি ,
পাওনাদারের ভয়ে দিনরাত লুকিয়েছি ,
শেষে দেখি জানলায় লাগে নাকো ছিট্কিনি ।
দিনরাত দুড়্দাড়্ কী বিষম শব্দ যে ,
তিনটে পাড়ার লোক হয়ে গেল জব্দ যে ,
ঘরের মানুষ করে খিট্ খিট্ খিট্কিনি ।

কী করি না ভেবে পেয়ে মথুরায় দিনু পাড়ি ,
বাজে খরচের ভয়ে আরেকটা পাকাবাড়ি
বানাবার মতলবে পোড়ো এক ভিট কিনি ।
তিনতলা ইমারত শোভা পায় নবাবেরই ,
সিঁড়িটা রইল বাকি চিহ্ন সে অভাবেরই ,
তাই নিয়ে গৃহিণীর কী যে নাক - সিট্কিনি ।