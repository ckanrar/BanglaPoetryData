তোমারে কি বারবার করেছিনু অপমান ।
এসেছিলে গেয়ে গান
ভোরবেলা ;
ঘুম ভাঙাইলে বলে মেরেছিনু ঢেলা
বাতায়ন হতে ,
পরক্ষণে কোথা তুমি লুকাইলে জনতার স্রোতে ।
ক্ষুধিত দরিদ্রসম
মধ্যাহ্নে , এসেছে দ্বারে মম ।
ভেবেছিনু , এ কী দায় ,
কাজের ব্যাঘাত এ - যে । ' দূর হতে করেছি বিদায় ।

সন্ধ্যাবেলা এসেছিলে যেন মৃত্যুদূত
জ্বালায়ে মশাল - আলো , অস্পষ্ট অদ্ভুত
দুঃস্বপ্নের মতো ।
দস্যু বলে শত্রু বলে ঘরে দ্বার যত
দিনু রোধ করি ।
গেলে চলি , অন্ধকার উঠিল শিহরি ।
এরি লাগি এসেছিলে , হে বন্ধু অজানা - -
তোমারে করিব মানা ,
তোমারে ফিরায়ে দিব , তোমারে মারিব ,
তোমা - কাছে যত ধার সকলি ধারিব ,
না করিয়া শোধ
দুয়ার করিব রোধ ।

তার পরে অর্ধরাতে
দীপ - নেবা অন্ধকারে বসিয়া ধুলাতে
মনে হবে আমি বড়ো একা
যাহারে ফিরায়ে দিনু বিনা তারি দেখা ।
এ দীর্ঘ জীবন ধরি
বহুমানে যাহাদের নিয়েছিনু বরি
একাগ্র উত্সুক ,
আঁধারে মিলায়ে যাবে তাহাদের মুখ ।
যে আসিল ছিনু অন্যমনে ,
যাহারে দেখি নি চেয়ে নয়নের কোণে ,
যারে নাহি চিনি ,
যার ভাষা বুঝিতে পারি নি ,
অর্ধরাতে দেখা দিবে বারেবারে তারি মুখ নিদ্রাহীন চোখে
রজনীগন্ধার গন্ধে তারার আলোকে ।
বারেবারে ফিরে - যাওয়া অন্ধকারে বাজিবে হৃদয়ে
বারেবারে - ফিরে - আসা হয়ে ।