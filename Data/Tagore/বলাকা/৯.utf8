কে তোমারে দিল প্রাণ
রে পাষাণ ।
কে তোমারে জোগাইছে এ অমৃতরস
বরষ বরষ ।
তাই দেবলোকপানে নিত্য তুমি রাখিয়াছ ধরি
ধরণীর আনন্দমঞ্জরী ;
তাই তো তোমারে ঘিরি বহে বারোমাস
অবসন্ন বসন্তের বিদায়ের বিষণ্ন নিশ্বাস ;
মিলনরজনীপ্রান্তে ক্লান্ত চোখে
ম্লান দীপালোকে
ফুরায়ে গিয়াছে যত অশ্রু - গলা গান
তোমার অন্তরে তারা আজিও জাগিছে অফুরান ,
হে পাষাণ , অমর পাষাণ ।

বিদীর্ণ হৃদয় হতে বাহিরে আনিল বহি
সে রাজবিরহী
বিরহের রত্নখানি ;
দিল আনি
বিশ্বলোক - হাতে
সবার সাক্ষাতে ।
নাই সেথা সম্রাটের প্রহরী সৈনিক ,
ঘিরিয়া ধরেছে তারে দশ দিক ।
আকাশ তাহার ' পরে
যত্নভরে
রেখে দেয় নীরব চুম্বন
চিরন্তন ;
প্রথম মিলনপ্রভা
রক্তশোভা
দেয় তারে প্রভাত - অরুণ ,
বিরহের ম্লানহাসে
পাণ্ডুভাসে
জ্যোত্স্না তারে করিছে করুণ ।

সম্রাটমহিষী ,
তোমার প্রেমের স্মৃতি সৌন্দর্যে হয়েছে মহীয়সী ।
সে - স্মৃতি তোমারে ছেড়ে
গেছে বেড়ে
সর্বলোকে
জীবনের অক্ষয় আলোকে ।

অঙ্গ ধরি সে অনঙ্গস্মৃতি
বিশ্বের প্রীতির মাঝে মিলাইছে সম্রাটের প্রীতি ।
রাজ - অন্তঃপুর হতে আনিল বাহিরে
গৌরবমুকুট তব , পরাইল সকলের শিরে
যেথা যার রয়েছে প্রেয়সী
রাজার প্রাসাদ হতে দীনের কুটিরে - -
তোমার প্রেমের স্মৃতি সবারে করিল মহীয়সী ।

সম্রাটের মন ,
সম্রাটের ধনজন
এই রাজকীর্তি হতে করিয়াছে বিদায়গ্রহণ ।
আজ সর্বমানবের অনন্ত বেদনা
এ পষাণ - সুন্দরীরে
আলিঙ্গনে ঘিরে
রাত্রিদিন করিছে সাধানা ।