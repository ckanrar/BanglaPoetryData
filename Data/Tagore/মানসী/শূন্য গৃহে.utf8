কে তুমি দিয়েছ স্নেহ মানবহৃদয়ে ,
কে তুমি দিয়েছ প্রিয়জন !
বিরহের অন্ধকারে কে তুমি কাঁদাও তারে ,
তুমি কেন গো সাথে কর না ক্রন্দন !
প্রাণ যাহা চায় তাহা দাও বা না দাও ,
তা বলে কি করুণা পাব না ?
দুর্লভ ধনের তরে শিশু কাঁদে সকাতরে ,
তা বলে কি জননীর বাজে না বেদনা ?
দুর্বল মানব - হিয়া বিদীর্ণ যেথায় ,
মর্মভেদী যন্ত্রণা বিষম ,
জীবন নির্ভরহারা ধুলায় লুটায়ে সারা ,
সেথাও কেন গো তব কঠিন নিয়ম ।
সেথাও জগত্ তব চিরমৌনী কেন ,
নাহি দেয় আশ্বাসের সুখ ।
ছিন্ন করি অন্তরাল অসীম রহস্যজাল
কেন না প্রকাশ পায় গুপ্ত স্নেহমুখ !
ধরণী জননী কেন বলিয়া উঠে না
- - করুণমর্মর কণ্ঠস্বর - -
" আমি শুধু ধূলি নই , বত্স , আমি প্রাণময়ী
জননী , তোদের লাগি অন্তর কাতর ।
" নহ তুমি পরিত্যক্ত অনাথ সন্তান
চরাচর নিখিলের মাঝে ;
তোমার ব্যাকুল স্বর উঠিছে আকাশ - পর ,
তারায় তারায় তার ব্যথা গিয়ে বাজে । "
কাল ছিল প্রাণ জুড়ে , আজ কাছে নাই - -
নিতান্ত সামান্য এ কি নাথ ?
তোমার বিচিত্র ভবে কত আছে কত হবে ,
কোথাও কি আছে প্রভু , হেন বজ্রপাত ?
আছে সেই সূর্যালোক , নাই সেই হাসি - -
আছে চাঁদ , নাই চাঁদমুখ ।
শূন্য পড়ে আছে গেহ , নাই কেহ , নাই কেহ - -
রয়েছে জীবন , নেই জীবনের সুখ ।
সেইটুকু মুখখানি , সেই দুটি হাত ,
সেই হাসি অধরের ধারে ,
সে নহিলে এ জগত্ শুষ্ক মরুভূমিবত্ - -
নিতান্ত সামান্য এ কি এ বিশ্বব্যাপারে ?
এ আর্তস্বরের কাছে রহিবে অটুট
চৌদিকের চিরনীরবতা ?
সমস্ত মানবপ্রাণ বেদনায় কম্পমান
নিয়মের লৌহবক্ষে বাজিবে না ব্যথা !