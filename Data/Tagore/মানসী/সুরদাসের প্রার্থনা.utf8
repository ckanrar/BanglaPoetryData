ঢাকো ঢাকো মুখ টানিয়া বসন ,
আমি কবি সুরদাস ।
দেবী , আসিয়াছি ভিক্ষা মাগিতে ,
পুরাতে হইবে আশ ।
অতি অসহন বহ্নিদহন
মর্মমাঝারে করি যে বহন ,
কলঙ্করাহু প্রতি পলে পলে
জীবন করিছে গ্রাস ।
পবিত্র তুমি , নির্মল তুমি ,
তুমি দেবী , তুমি সতী - -
কুত্সিত দীন অধম পামর
পঙ্কিল আমি অতি ।
তুমিই লক্ষ্মী , তুমিই শক্তি
হৃদয়ে আমার পাঠাও ভক্তি - -
পাপের তিমির পুড়ে যায় জ্বলে
কোথা সে পুণ্যজ্যোতি ।
দেবের করুণা মানবী - আকারে ,
আনন্দধারা বিশ্বমাঝারে ,
পতিতপাবনী গঙ্গা যেমন
এলেন পাপীর কাজে - -
তোমার চরিত রবে নির্মল ,
তোমার ধর্ম রবে উজ্জ্বল ,
আমার এ পাপ করি দাও লীন
তোমার পুণ্যমাঝে ।
তোমারে কহিব লজ্জাকাহিনী
লজ্জা নাহিকো তায় ।
তোমার আভায় মলিন লজ্জা
পলকে মিলায়ে যায় ।
যেমন রয়েছে তেমনি দাঁড়াও ,
আঁখি নত করি আমা - পানে চাও ,
খুলে দাও মুখ আনন্দময়ী - -
আবরণে নাহি কাজ ।
নিরখি তোমারে ভীষণ মধুর ,
আছ কাছে তবু আছ অতি দূর - -
উজ্জ্বল যেন দেবরোষানল ,
উদ্যত যেন বাজ ।
জান কি আমি পাপ - আঁখি মেলি
তোমারে দেখেছি চেয়ে ,
গিয়েছিল মোর বিভোর বাসনা
ওই মুখপানে ধেয়ে !
তুমি কি তখন পেরেছ জানিতে ?
বিমল হৃদয় - আরশিখানিতে
চিহ্ন কিছু কি পড়েছিল এসে
নিশ্বাসরেখাছায়া ?
ধরার কুয়াশা ম্লান করে যথা
আকাশ উষার কায়া !
লজ্জা সহসা আসি অকারণে
বসনের মতো রাঙা আবরণে
চাহিয়াছিল কি ঢাকিতে তোমায়
লুব্ধ নয়ন হতে ?
মোহচঞ্চল সে লালসা মম
কৃষ্ণবরন ভ্রমরের সম
ফিরিতেছিল কি গুণ - গুণ কেঁদে
তোমার দৃষ্টিপথে ?
আনিয়াছি ছুরি তীক্ষ্ণ দীপ্ত
প্রভাতরশ্মিসম - -
লও , বিঁধে দাও বাসনাসঘন
এ কালো নয়ন মম ।
এ আঁখি আমার শরীরে তো নাই ,
ফুটেছে মর্মতলে - -
নির্বাণহীন অঙ্গারসম
নিশিদিন শুধু জ্বলে ।
সেথা হতে তারে উপাড়িয়া লও
জ্বালাময় দুটো চোখ ,
তোমার লাগিয়া তিয়াষ যাহার
সে আঁখি তোমারি হোক ।
অপার ভুবন , উদার গগন ,
শ্যামল কাননতল ,
বসন্ত অতি মুগ্ধমুরতি ,
স্বচ্ছ নদীর জল ,
বিবিধবরন সন্ধ্যানীরদ ,
গ্রহতারাময়ী নিশি ,
বিচিত্রশোভা শস্যক্ষেত্র
প্রসারিত দূরদিশি ,
সুনীল গগনে ঘনতর নীল
অতি দূর গিরিমালা ,
তারি পরপারে রবির উদয়
কনককিরণ - জ্বালা ,
চকিততড়িত্ সঘন বরষা ,
পূর্ণ ইন্দ্রধনু ,
শরত্ - আকাশে অসীমবিকাশ
জ্যোত্স্না শুভ্রতনু - -
লও , সব লও , তুমি কেড়ে লও ,
মাগিতেছি অকপটে ,
তিমিরতূলিকা দাও বুলাইয়া
আকাশ - চিত্রপটে ।
ইহারা আমারে ভুলায়ে সতত ,
কোথা নিয়ে যায় টেনে !
মাধুরীমদিরা পান করে শেষে
প্রাণ পথ নাহি চেনে ।
সবে মিলে যেন বাজাইতে চায়
আমার বাঁশরি কাড়ি ,
পাগলের মতো রচি নব গান ,
নব নব তান ছাড়ি ।
আপন ললিত রাগিণী শুনিয়া
আপনি অবশ মন - -
ডুবাইতে থাকে কুসুমগন্ধ
বসন্তসমীরণ ।
আকাশ আমারে আকুলিয়া ধরে ,
ফুল মোরে ঘিরে বসে ,
কেমনে না জানি জ্যোত্স্নাপ্রবাহ
সর্বশরীরে পশে ।
ভুবন হইতে বাহিরিয়া আসে
ভুবনমোহিনী মায়া ,
যৌবন - ভরা বাহুপাশে তার
বেষ্টন করে কায়া ।
চারি দিকে ঘিরি করে আনাগোনা
কল্পমুরতি কত ,
কুসুমকাননে বেড়াই ফিরিয়া
যেন বিভোরের মতো ।
শ্লথ হয়ে আসে হৃদয়তন্ত্রী ,
বীণা খসে যায় পড়ি ,
নাহি বাজে আর হরিনামগান
বরষ বরষ ধরি ।
হরিহীন সেই অনাথ বাসনা
পিয়াসে জগতে ফিরে - -
বাড়ে তৃষা , কোথা পিপাসার জল
অকূল লবণনীরে ।
গিয়েছিল , দেবী , সেই ঘোর তৃষা
তোমার রূপের ধারে - -
আঁখির সহিতে আঁখির পিপাসা
লোপ করো একেবারে ।
ইন্দ্রিয় দিয়ে তোমার মূর্তি
পশেছে জীবনমূলে ,
এই ছুরি দিয়ে সে মুরতিখানি
কেটে কেটে লও তুলে ।
তারি সাথে হায় আঁধারে মিশাবে
নিখিলের শোভা যত - -
লক্ষ্মী যাবেন , তাঁরি সাথে যাবে
জগত্ ছায়ার মতো ।
যাক , তাই যাক , পারি নে ভাসিতে
কেবলি মুরতিস্রোতে ।
লহ মোরে তুলি আলোকমগন
মুরতিভুবন হতে ।
আঁখি গেলে মোর সীমা চলে যাবে - -
একাকী অসীম ভরা ,
আমারি আঁধারে মিলাবে গগন
মিলাবে সকল ধরা ।
আলোহীন সেই বিশাল হৃদয়ে
আমার বিজন বাস ,
প্রলয় - আসন জুড়িয়া বসিয়া
রব আমি বারো মাস ।
থামো একটুকু , বুঝিতে পারি নে ,
ভালো করে ভেবে দেখি - -
বিশ্ববিলোপ বিমল আঁধার
চিরকাল রবে সে কি ?
ক্রমে ধীরে ধীরে নিবিড় তিমিরে
ফুটিয়া উঠিবে না কি
পবিত্র মুখ , মধুর মূর্তি ,
স্নিগ্ধ আনত আঁখি ?
এখন যেমন রয়েছ দাঁড়ায়ে
দেবীর প্রতিমা - সম ,
স্থিরগম্ভীর করুণ নয়নে
চাহিছ হৃদয়ে মম ,
বাতায়ন হতে সন্ধ্যাকিরণ
পড়েছে ললাটে এসে ,
মেঘের আলোক লভিছে বিরাম
নিবিড়তিমির কেশে ,
শান্তিরূপিণী এ মুরতি তব
অতি অপূর্ব সাজে
অনলরেখায় ফুটিয়া উঠিবে
অনন্তনিশি - মাঝে ।
চৌদিকে তব নূতন জগত্
আপনি সৃজিত হবে ,
এ সন্ধ্যাশোভা তোমারে ঘিরিয়া
চিরকাল জেগে রবে ।
এই বাতায়ন , ওই চাঁপা গাছ ,
দূর সরযূর রেখা
নিশিদিনহীন অন্ধ হৃদয়ে
চিরদিন যাবে দেখা ।
সে নব জগতে কালস্রোত নাই ,
পরিবর্তন নাহি - -
আজি এই দিন অনন্ত হয়ে
চিরদিন রবে চাহি ।
তবে তাই হোক , হেয়ো না বিমুখ ,
দেবী , তাহে কিবা ক্ষতি - -
হৃদয় - আকাশে থাক্ - না জাগিয়া
দেহহীন তব জ্যোতি
বাসনামলিন আঁখিকলঙ্ক
ছায়া ফেলিবে না তায় ,
আঁধার হৃদয় - নীল - উত্পল
চিরদিন রবে পায় ।
তোমাতে হেরিব আমার দেবতা ,
হেরিব আমার হরি - -
তোমার আলোকে জাগিয়া রহিব
অনন্ত বিভাবরী ।