বন্ধু ,
মনে আছে সেই প্রথম বয়স ,
নূতন বঙ্গভাষা
তোমাদের মুখে জীবন লভিছে
বহিয়া নূতন আশা ।
নিমেষে নিমেষে আলোকরশ্মি
অধিক জাগিয়া উঠে ,
বঙ্গহৃদয় উন্মীলি যেন
রক্তকমল ফুটে ।
প্রতিদিন যেন পূর্বগগনে
চাহি রহিতাম একা ,
কখন ফুটিবে তোমাদের ওই
লেখনী - অরুণ - লেখা ।
তোমাদের ওই প্রভাত - আলোক
প্রাচীন তিমির নাশি
নবজাগ্রত নয়নে আনিবে
নূতন জগত্রাশি ।
একদা জাগিনু , সহসা দেখিনু
প্রাণমন আপনার - -
হৃদয়ের মাঝে জীবন জাগিছে
পরশ লভিনু তার ।
ধন্য হইল মানবজনম ,
ধন্য তরুণ প্রাণ - -
মহত্ আশায় বাড়িল হৃদয় ,
জাগিল হর্ষগান ।
দাঁড়ায়ে বিশাল ধরণীর তলে
ঘুচে গেল ভয় লাজ ,
বুঝিতে পারিনু এ জগত্মাঝে
আমারো রয়েছে কাজ ।
স্বদেশের কাছে দাঁড়ায়ে প্রভাতে
কহিলাম জোড়করে ,
" এই লহ , মাত , এ চিরজীবন
সঁপিনু তোমারি তরে । "
বন্ধু , এ দীন হয়েছে বাহির
তোমাদেরি কথা শুনে ।
সেইদিন হতে কন্টকপথে
চলিয়াছি দিন গুনে ।
পদে পদে জাগে নিন্দা ও ঘৃণা
ক্ষুদ্র অত্যাচার ,
একে একে সবে পর হয়ে যায়
ছিল যারা আপনার ।
ধ্রুবতারা - পানে রাখিয়া নয়ন
চলিয়াছি পথ ধরি ,
সত্য বলিয়া জানিয়াছি যাহা
তাহাই পালন করি ।
কোথা গেল সেই প্রভাতের গান ,
কোথা গেল সেই আশা !
আজিকে বন্ধু , তোমাদের মুখে
এ কেমনতর ভাষা !
আজি বলিতেছ , " বসে থাকো , বাপু ,
ছিল যাহা তাই ভালো ।
যা হবার তাহা আপনি হইবে ,
কাজ কী এতই আলো ! "
কলম মুছিয়া তুলিয়া রেখেছ ,
বন্ধ করেছ গান ,
সহসা সবাই প্রাচীন হয়েছ
নিতান্ত সাবধান ।
আনন্দে যারা চলিতে চাহিছে
ছিঁড়ি অসত্যপাশ ,
ঘর হতে বসি করিছ তাদের
উপহাস পরিহাস ।
এত দূরে এনে ফিরিয়া দাঁড়ায়ে
হাসিছ নিঠুর হাসি ,
চিরজীবনের প্রিয়তম ব্রত
চাহিছ ফেলিতে নাশি ।
তোমরা আনিয়া প্রাণের প্রবাহ
ভেঙেছ মাটির আল ,
তোমরা আবার আনিছ বঙ্গে
উজান স্রোতের কাল ।
নিজের জীবন মিশায়ে যাহারে
আপনি তুলেছ গড়ি
হাসিয়া হাসিয়া আজিকে তাহারে
ভাঙিছ কেমন করি !
তবে সেই ভালো , কাজ নেই তবে ,
তবে ফিরে যাওয়া যাক - -
গৃহকোণে এই জীবন - আবেগ
করি বসে পরিপাক !
সানাই বাজয়ে ঘরে নিয়ে আসি
আট বরষের বধূ ,
শৈশবকুঁড়ি ছিঁড়িয়া বাহির
করি যৌবনমধু !
ফুটন্ত নবজীবনের ' পরে
চাপায়ে শাস্ত্রভার
জীর্ণ যুগের ধূলিসাথে তারে
করে দিই একাকার !
বন্ধু , এ তব বিফল চেষ্টা ,
আর কি ফিরিতে পারি ?
শিখরগুহায় আর ফিরে যায়
নদীর প্রবল বারি ?
জীবনের স্বাদ পেয়েছি যখন ,
চলেছি যখন কাজে
কেমনে আবার করিব প্রবেশ
মৃত বরষের মাঝে ?
সে নবীন আশা নাইকো যদিও
তবু যাব এই পথে ,
পাব না শুনিতে আশিস্ - বচন
তোমাদের মুখ হতে ।
তোমাদের ওই হৃদয় হইতে
নূতন পরান আনি
প্রতি পলে পলে আসিবে না আর
সেই আশ্বাসবাণী ।
শত হৃদয়ের উত্সাহ মিলি
টানিয়া লবে না মোরে ,
আপনার বলে চলিতে হইবে ।
আপনার পথ করে ।
আকাশে চাহিব , হায় , কোথা সেই
পুরাতন শুকতারা !
তোমাদের মুখ ভ্রূকুটিকুটিল ,
নয়ন আলোকহারা ।
মাঝে মাঝে শুধু শুনিতে পাইব
হা - হা - হা অট্টহাসি ,
শ্রান্ত হৃদয়ে আঘাত করিবে
নিঠুর বচন আসি ।
ভয় নাই যার কী করিবে তার
এই প্রতিকূল স্রোতে !
তোমারি শিক্ষা করিবে রক্ষা
তোমারি বাক্য হতে ।