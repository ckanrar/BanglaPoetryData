মিছে তর্ক - - থাক্ তবে থাক্ ।
কেন কাঁদি বুঝিতে পার না ?
তর্কেতে বুঝিবে তা কি ? এই মুছিলাম আঁখি - -
এ শুধু চোখের জল , এ নহে ভর্ত্সনা ।
আমি কি চেয়েছি পায়ে ধরে
ওই তব আঁখি - তুলে চাওয়া ,
ওই কথা , ওই হাসি , ওই কাছে আসা - আসি ,
অলক দুলায়ে দিয়ে হেসে চলে যাওয়া ?
কেন আন বসন্তনিশীথে
আঁখিভরা আবেশ বিহ্বল
যদি বসন্তের শেষে শ্রান্তমনে ম্লান হেসে
কাতরে খুঁজিতে হয় বিদায়ের ছল ?
আছি যেন সোনার খাঁচায়
একখানি পোষ - মানা প্রাণ ।
এও কি বুঝাতে হয় প্রেম যদি নাহি রয়
হাসিয়ে সোহাগ করা শুধু অপমান ?
মনে আছে সেই এক দিন
প্রথম প্রণয় সে তখন ।
বিমল শরত্কাল , শুভ্র ক্ষীণ মেঘজাল ,
মৃদু শীতবায়ে স্নিগ্ধ রবির কিরণ ।
কাননে ফুটিত শেফালিকা ,
ফুলে ছেয়ে যেত তরুমূল ।
পরিপূর্ণ সুরধুনী , কুলুকুলু ধ্বনি শুনি ,
পরপারে বনশ্রেণী কুয়াশা - আকুল ।
আমা - পানে চাহিয়ে , তোমার
আঁখিতে কাঁপিত প্রাণখানি ।
আনন্দে বিষাদে মেশা সেই নয়নের নেশা
তুমি তো জান না তাহা , আমি তাহা জানি ।
সে কি মনে পড়িবে তোমার - -
সহস্র লোকের মাঝখানে
যেমনি দেখিতে মোরে কোন্ আকর্ষণডোরে
আপনি আসিতে কাছে জ্ঞানে কি অজ্ঞানে ।
ক্ষণিক বিরহ - অবসানে
নিবিড় মিলন - ব্যাকুলতা ।
মাঝে মাঝে সব ফেলি রহিতে নয়ন মেলি ,
আঁখিতে শুনিতে যেন হৃদয়ের কথা ।
কোনো কথা না রহিলে তবু
শুধাইতে নিকটে আসিয়া ।
নীরবে চরণ ফেলে চুপিচুপি কাছে এলে
কেমনে জানিতে পেতে , ফিরিতে হাসিয়া ।
আজ তুমি দেখেও দেখ না ,
সব কথা শুনিতে না পাও ।
কাছে আস আশা করে আছি সারাদিন ধরে ,
আনমনে পাশ দিয়ে তুমি চলে যাও ।
দীপ জ্বেলে দীর্ঘ ছায়া লয়ে
বসে আছি সন্ধ্যায় কজনা - -
হয়তো বা কাছে এস , হয়তো বা দূরে বস ,
সে সকলি ইচ্ছাহীন দৈবের ঘটনা ।
এখন হয়েছে বহু কাজ ,
সতত রয়েছ অন্যমনে ।
সর্বত্র ছিলাম আমি - - এখন এসেছি নামি
হৃদয়ের প্রান্তদেশে , ক্ষুদ্র গৃহকোণে ।
দিয়েছিলে হৃদয় যখন
পেয়েছিলে প্রাণমন দেহ - -
আজ সে হৃদয় নাই , যতই সোহাগ পাই
শুধু তাই অবিশ্বাস বিষাদ সন্দেহ ।
জীবনের বসন্তে যাহারে
ভালোবেসেছিলে একদিন ,
হায় হায় কী কুগ্রহ , আজ তারে অনুগ্রহ - -
মিষ্ট কথা দিবে তারে গুটি দুই - তিন ।
অপবিত্র ও করপরশ
সঙ্গে ওর হৃদয় নহিলে ।
মনে কি করেছ বঁধু , ও হাসি এতই মধু
প্রেম না দিলেও চলে , শুধু হাসি দিলে ।
তুমিই তো দেখালে আমায়
( স্বপ্নেও ছিল না এত আশা )
প্রেমে দেয় কতখানি কোন্ হাসি কোন্ বাণী ,
হৃদয় বাসিতে পারে কত ভালোবাসা ।
তোমারি সে ভালোবাসা দিয়ে
বুঝেছি আজি এ ভালোবাসা - -
আজি এই দৃষ্টি হাসি , এ আদর রাশি রাশি ,
এই দূরে চলে - যাওয়া , এই কাছে আসা ।
বুক ফেটে কেন অশ্রু পড়ে
তবুও কি বুঝিতে পার না ?
তর্কেতে বুঝিবে তা কি ? এই মুছিলাম আঁখি - -
এ শুধু চোখের জল , এ নহে ভর্ত্সনা ।