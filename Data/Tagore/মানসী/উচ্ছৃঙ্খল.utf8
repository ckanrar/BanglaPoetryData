এ মুখের পানে চাহিয়া রয়েছ
কেন গো অমন করে ?
তুমি চিনিতে নারিবে , বুঝিতে নারিবে মোরে ।
আমি কেঁদেছি হেসেছি , ভালো যে বেসেছি
এসেছি যেতেছি সরে
কী জানি কিসের ঘোরে ।
কোথা হতে এত বেদনা বহিয়া
এসেছে পরান মম ।
বিধাতার এক অর্থবিহীন
প্রলাপবচন - সম ।
প্রতিদিন যারা আছে সুখে দুখে
আমি তাহাদের নই - -
আমি এসেছি নিমেষে , যাইব নিমেষ বই ।
আমি আমারে চিনি নে , তোমারে জানি নে ,
আমার আলয় কই !
জগত্ বেড়িয়া নিয়মের পাশ ,
অনিয়ম শুধু আমি ।
বাসা বেঁধে আছে কাছে কাছে সবে ,
কত কাজ করে কত কলরবে ,
চিরকাল ধরে দিবস চলিছে
দিবসের অনুগামী - -
শুধু আমি নিজবেগ সামালিতে নারি
ছুটেছি দিবসযামী ।
প্রতিদিন বহে মৃদু সমীরণ ,
প্রতিদিন ফুটে ফুল ।
ঝড় শুধু আসে ক্ষণেকের তরে
সৃজনের এক ভুল - -
দুরন্ত সাধ কাতর বেদনা
ফুকারিয়া উভরায়
আঁধার হইতে আঁধারে ছুটিয়া যায় ।
এ আবেগ নিয়ে কার কাছে যাব ,
নিতে কে পারিবে মোরে !
কে আমারে পারে আঁকড়ি রাখিতে
দুখানি বাহুর ডোরে !
আমি কেবল কাতর গীত !
কেহ বা শুনিয়া ঘুমায় নিশীথে ,
কেহ জাগে চমকিত ।
কত - যে বেদনা সে কেহ বোঝে না ,
কত - যে আকুল আশা ,
কত - যে তীব্র পিপাসাকাতর ভাষা ।
ওগো তোমরা জগত্বাসী ,
তোমাদের আছে বরষ বরষ
দরশ - পরশ - রাশি - -
আমার কেবল একটি নিমেষ ,
তারি তরে ধেয়ে আসি ।
মহাসুন্দর একটি নিমেষ
ফুটেছে কাননশেষে ,
আমি তারি পানে ধাই , ছিঁড়ে নিতে চাই ,
ব্যাকুল বাসনা - সংগীত গাই
অসীমকালের আঁধার হইতে
বাহির হইয়া এসে ।
শুধু একটি মুখের এক নিমেষের
একটি মধুর কথা ,
তারি তরে বহি চিরদিবসের
চিরমনোব্যাকুলতা ।
কালের কাননে নিমেষ লুটিয়া
কে জানে চলেছি কোথা !
ওগো , মিটে না তাহাতে মিটে না প্রাণের ব্যথা ।
অধিক সময় নাই ।
ঝড়ের জীবন ছুটে চলে যায়
শুধু কেঁদে " চাই চাই " - -
যার কাছে আসি তার কাছে শুধু
হাহাকার রেখে যাই ।
ওগো , তবে থাক্ , যে যায় সে যাক - -
তোমরা দিয়ো না ধরা ।
আমি চলে যাব ত্বরা ।
মোরে কেহ কোরো ভয় , কেহ কোরো ঘৃণা ,
ক্ষমা কোরো যদি পারো !
বিস্মিত চোখে ক্ষণেক চাহিয়া
তার পরে পথ ছাড়ো !
তার পরদিনে উঠিবে প্রভাত ,
ফুটিবে কুসুম কত ,
নিয়মে চলিবে নিখিল জগত্
প্রতিদিবসের মতো ।
কোথাকার এই শৃঙ্খল - ছেঁড়া
সৃষ্টি - ছাড়া এ ব্যথা
কাঁদিয়া কাঁদিয়া গাহিয়া গাহিয়া ,
অজানা আঁধার - সাগর বাহিয়া ,
মিশায়ে যাইবে কোথা !
এক রজনীর প্রহরের মাঝে
ফুরাবে সকল কথা ।