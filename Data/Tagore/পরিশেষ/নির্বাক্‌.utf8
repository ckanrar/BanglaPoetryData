মনে তো ছিল তোমারে বলি কিছু
যে - কথা আমি বলি নি আর - কারে ,
সেদিন বনে মাধবীশাখা নিচু
ফুলের ভারে ভারে ।
বাঁশিতে লই মনের কথা তুলি
বিরহব্যথাবৃন্ত হতে ভাঙা , - -
গোপন রাতে উঠেছে তারা দুলি
সুরের রঙে রাঙা ।
শিরীষবন নতুনপাতা - ছাওয়া
মর্মরিয়া কহিল , " গাহো গাহো । '
মধুমালতীগন্ধে - ভরা হাওয়া
দিয়েছে উত্সাহ ।
পূর্ণিমাতে জোয়ারে উছলিয়া
নদীর জল ছলছলিয়া উঠে ।
কামিনী ঝরে বাতাসে বিচলিয়া
ঘাসের ' পরে লুটে ।
সে মধুরাতে আকাশে ধরাতলে
কোথাও কিছু ছিল না কৃপণতা ।
চাঁদের আলো সবার হয়ে বলে
যত মনের কথা ।
মনে হল যে , নীরবে কৃপা যাচে
যা - কিছু আছে তোমার চারি দিকে ।
সাহস ধরি গেলেম তব কাছে
চাহিনু অনিমিখে ।
সহসা মন উঠিল চমকিয়া
বাঁশিতে আর বাজিল না তো বাণী ।
গহনছায়ে দাঁড়ানু থমকিয়া
হেরিনু মুখখানি ।
সাগরশেষে দেখেছি একদিন
মিলিছে সেথা বহু নদীর ধারা - -
ফেনিল জল দিক্সীমায় লীন
অপারে দিশাহারা ।
তরণী মোর নানা স্রোতের টানে
অবোধসম কাঁপিছে থরথরি ,
ভেবে না পাই কেমনে কোন্খানে
বাঁধিব মোর তরী ।
তেমনি আজি তোমার মুখে চাহি
নয়ন যেন কূল না পায় খুঁজি ,
অভাবনীয় ভাবেতে অবগাহি
তোমারে নাহি বুঝি ।
মুখেতে তব শ্রান্ত এ কী আশা ,
শান্তি এ কী , গোপন এ কী প্রীতি ,
বাণীবিহীন এ কী ধ্যানের ভাষা ,
এ কী সুদূর স্মৃতি ;
নিবিড় হয়ে নামিল মোর মনে
স্তব্ধ তব নীরব গভীরতা - -
রহিনু বসি লতাবিতান - কোণে ,
কহি নি কোনো কথা ।