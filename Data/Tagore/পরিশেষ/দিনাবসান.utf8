বাঁশি যখন থামবে ঘরে ,
নিববে দীপের শিখা ,
এই জনমের লীলার ' পরে
পড়বে যবনিকা ,
সেদিন যেন কবির তরে
ভিড় না জমে সভার ঘরে ,
হয় না যেন উচ্চস্বরে
শোকের সমারোহ ।
সভাপতি থাকুন বাসায় ,
কাটান বেলা তাসে পাশায় ,
নাই - বা হল নানা ভাষায়
আহা উহু ওহো ।
নাই ঘনাল দল - বেদলের
কোলাহলের মোহ ।
আমি জানি মনে - মনে
সেঁউতি যূথী জবা
আনবে ডেকে ক্ষণে ক্ষণে
কবির স্মৃতিসভা ।
বর্ষা - শরত্ - বসন্তেরি
প্রাঙ্গণেতে আমায় ঘেরি
যেথায় বীণা যেথায় ভেরি
বেজেছে উত্সবে ,
সেথায় আমার আসন - পরে
স্নিগ্ধশ্যামল সমাদরে
আলিপনায় স্তরে স্তরে
আঁকন আঁকা হবে ।
আমার মৌন করবে পূর্ণ
পাখির কলরবে ।
জানি আমি এই বারতা
রইবে অরণ্যেতে - -
ওদের সুরে কবির কথা
দিয়েছিলেম গেঁথে ।
ফাগুনহাওয়ায় শ্রাবণধারে
এই বারতাই বারে বারে
দিক্বালাদের দ্বারে দ্বারে
উঠবে হঠাত্ বাজি ।
কভু করুণ সন্ধ্যামেঘে ,
কভু অরুণ - আলোক লেগে ,
এই বারতা উঠবে জেগে
রঙিন বেশে সাজি ।
স্মরণসভার আসন আমার
সোনায় দেবে মাজি ।
আমার স্মৃতি থাক্ - না গাঁথা
আমার গীতি - মাঝে
যেখানে ওই ঝাউয়ের পাতা
মর্মরিয়া বাজে ।
যেখানে ওই শিউলিতলে
ক্ষণহাসির শিশির জ্বলে ,
ছায়া যেথায় ঘুমে ঢলে
কিরণকলামালী ;
যেথায় আমার কাজের বেলা
কাজের বেশে করে খেলা ,
যেথায় কাজের অবহেলা
নিভৃতে দীপ জ্বালি
নানা রঙের স্বপন দিয়ে
ভরে রূপের ডালি ।