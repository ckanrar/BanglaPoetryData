ওগো সুন্দর চোর ,
বিদ্যা তোমার কোন্ সন্ধ্যার
কনকচাঁপার ডোর !
কত বসন্ত চলি গেছে হায় ,
কত কবি আজি কত গান গায় ,
কোথা রাজবালা চিরশয্যায় - -
ওগো সুন্দর চোর ,
কোনো গানে আর ভাঙে না যে তার
অনন্ত ঘুমঘোর ।

ওগো সুন্দর চোর ,
কত কাল হল কবে সে প্রভাতে
তব প্রেমনিশি ভোর !
কবে নিবে গেছে নাহি তাহা লিখা
তোমার বাসরে দীপানলশিখা ,
খসিয়া পড়েছে সোহাগলতিকা - -
ওগো সুন্দর চোর ,
শিথিল হয়েছে নবীন প্রেমের
বাহুপাশ সুকঠোর ।

তবু সুন্দর চোর ,
মৃত্যু হারায়ে কেঁদে কেঁদে ঘুরে
পঞ্চাশ শ্লোক তোর ।
পঞ্চাশ বার ফিরিয়া ফিরিয়া
বিদ্যার নাম ঘিরিয়া ঘিরিয়া
তীব্র ব্যথায় মর্ম চিরিয়া
ওগো সুন্দর চোর ,
যুগে যুগে তারা কাঁদিয়া মরিছে
মূঢ় আবেগে ভোর ।

ওগো সুন্দর চোর ,
অবোধ তাহারা , বধির তাহারা ,
অন্ধ তাহারা ঘোর ।
দেখে না শোনে না কে আসে কে যায় ,
জানে না কিছুই কারে তারা চায় ,
শুধু এক নাম এক সুরে গায় - -
ওগো সুন্দর চোর ,
না জেনে না বুঝে ব্যর্থ ব্যথায়
ফেলিছে নয়নলোর ।

ওগো সুন্দর চোর ,
এক সুরে বাঁধা পঞ্চাশ গাথা
শুনে মনে হয় মোর - -
রাজভবনের গোপনে পালিত ,
রাজবালিকার সোহাগে লালিত ,
তব বুকে বসি শিখেছিল গীত
ওগো সুন্দর চোর ,
পোষা শুক সারী মধুরকণ্ঠ
যেন পঞ্চাশ - জোড় ।

ওগো সুন্দর চোর ,
তোমারি রচিত সোনার ছন্দ -
পিঞ্জরে তারা ভোর ।
দেখিতে পায় না কিছু চারি ধারে ,
শুধু চিরনিশি গাহে বারে বারে
তোমাদের চির শয়নদুয়ারে - -
ওগো সুন্দর চোর ,
আজি তোমাদের দুজনের চোখে
অনন্ত ঘুমঘোর ।