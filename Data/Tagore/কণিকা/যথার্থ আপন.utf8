কুষ্মাণ্ডের মনে মনে বড়ো অভিমান
বাঁশের মাচাটি তার পুষ্পক বিমান ।
ভুলেও মাটির পানে তাকায় না তাই ,
চন্দ্রসূর্যতারকারে করে ভাই ভাই ।
নভশ্চর বলে তার মনের বিশ্বাস ,
শূণ্যপানে চেয়ে তাই ছাড়ে সে নিশ্বাস ।
ভাবে শুধু মোটা এই বোঁটাখানা মোরে
বেঁধেছে ধরার সাথে কুটুম্বিতা - ডোরে ।
বোঁটা যদি কাটা পড়ে তখনি পলকে
উড়ে যাব আপনার জ্যোতির্ময় লোকে ।
বোঁটা যবে কাটা গেল , বুঝিল সে খাঁটি ,
সূর্য তার কেহ নয় , সবই তার মাটি ।