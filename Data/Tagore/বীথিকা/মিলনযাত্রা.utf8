চন্দনধূপের গন্ধ ঠাকুরদালান হতে আসে ,
শান - বাঁধা আঙিনার একপাশে
শিউলির তল
আছন্ন হতেছে অবিরল
ফুলের সর্বস্বনিবেদনে ।
গৃহিণীর মৃতদেহ বাহির - প্রাঙ্গণে
আনিয়াছে বহি ;
বিলাপের গুঞ্জরণ স্ফীত হয়ে ওঠে রহি রহি ;
শরতের সোনালি প্রভাতে
যে আলোছায়াতে
খচিত হয়েছে ফুলবন ,
মৃতদেহ - আবরণ
আশ্বিনের সেই ছায়া - আলো
অসংকোচে সহজে সাজালো ।
জয়লক্ষ্মী এ ঘরের বিধবা ঘরণী
আসন্ন মরণকালে দুহিতারে কহিলেন , " মণি ,
আগুনের সিংহদ্বারে চলেছি যে দেশে
যাব সেথা বিবাহের বেশে ।
আমারে পরায়ে দিয়ো লাল চেলিখানি ,
সীমন্তে সিঁদুর দিয়ো টানি । '
যে উজ্জ্বল সাজে
একদিন নববধূ এসেছিল এ গৃহের মাঝে ,
পার হয়েছিল যে দুয়ার ,
উত্তীর্ণ হল সে আরবার
সেই দ্বার সেই বেশে
ষাট বত্সরের শেষে ।
এই দ্বার দিয়ে আর কভু
এ সংসারে ফিরিবে না সংসারের একচ্ছত্র প্রভু ।
অক্ষুণ্ন শাসনদণ্ড স্রস্ত হল তার ,
ধনে জনে আছিল যে অবারিত অধিকার
আজি তার অর্থ কী যে !
যে আসনে বসিত সে তারও চেয়ে মিথ্যা হল নিজে ।
প্রিয়মিলনের মনোরথে
পরলোক - অভিসার - পথে
রমণীর এই চিরপ্রস্থানের ক্ষণে
পড়িছে আরেক দিন মনে ।
আশ্বিনের শেষভাগে চলেছে পূজার আয়োজন ;
দাসদাসী - কলকণ্ঠ - মুখরিত এ ভবন
উত্সবের উচ্ছল জোয়ারে
ক্ষুব্ধ চারি ধারে ।
এ বাড়ির ছোটো ছেলে অনুকূল পড়ে এম । এ । ক্লাসে ,
এসেছে পূজার অবকাশে ।
শোভদর্শন যুবা , সবচেয়ে প্রিয় জননীর ,
বউদিদিমণ্ডলীর
প্রশ্রয়ভাজন ।
পূজার উদ্যোগে মেশে তারও লাগি পূজার সাজন ।
একদা বাড়ির কর্তা স্নেহভরে
পিতৃমাতৃহীন মেয়ে প্রমিতারে এনেছিল ঘরে
বন্ধুঘর হতে ; তখন বয়স তার ছিল ছয় ,
এ বাড়িতে পেল সে আশ্রয়
আত্মীয়ের মতো ।
অনুদাদা কতদিন তারে কত
কাঁদায়েছে অত্যাচারে ।
বালক - রাজারে
যত সে জোগাত অর্ঘ্য ততই দৌরাত্ম্য যেত বেড়ে ;
সদ্যবাঁধা খোঁপাখানি নেড়ে
হঠাত্ এলায়ে দিত চুল
অনুকূল ;
চুরি করে খাতা খুলে
পেন্সিলের দাগ দিয়ে লজ্জা দিত বানানের ভুলে ।
গৃহিণী হাসিত দেখি দুজনের এ ছেলেমানুষি - -
কভু রাগ , কভু খুশি ,
কভু ঘোর অভিমানে পরস্পর এড়াইয়া চলা ,
দীর্ঘকাল বন্ধ কথা বলা ।
বহুদিন গেল তার পর ।
প্রমির বয়স আজ আঠারো বছর ।
হেনকালে একদা প্রভাতে
গৃহিণীর হাতে
চুপি চুপি ভৃত্য দিল আনি
রঙিন কাগজে লেখা পত্র একখানি ।
অনুকূলে লিখেছিল প্রমিতারে
বিবাহপ্রস্তাব করি তারে ।
বলেছিলে , " মায়ের সম্মতি
অসম্ভব অতি ।
জাতের অমিল নিয়ে এ সংসারে
ঠেকিবে আচারে ।
কথা যদি দাও , প্রমি , চুপি চুপি তবে
মোদের মিলন হবে
আইনের বলে । '
দুর্বিষহ ক্রোধানলে
জয়লক্ষ্মী তীব্র উঠে দহি ।
দেওয়ানকে দিল কহি ,
" এ মুহূর্তে প্রমিতারে
দূর করি দাও একেবারে । '
ছুটিয়া মাতারে এসে বলে অনুকূল ,
" করিয়ো না ভুল ;
অপরাধ নাই প্রমিতার ,
সম্মতি পাই নি আজও তার ।
কর্ত্রী তুমি এ সংসারে ;
তাই বলে অবিচারে
নিরাশ্রয় করি দিবে অনাথারে , হেন অধিকার
নাই নাই , নাইকো তোমার ।
এই ঘরে ঠাঁই দিল পিতা ওরে ,
তারই জোরে
হেথা ওর স্থান
তোমারই সমান ।
বিনা অপরাধে
কী স্বত্বে তাড়াবে ওরে মিথ্যা পরিবাদে । '
ঈর্ষাবিদ্বেষের বহ্নি দিল মাতৃমন ছেয়ে - -
" ওইটুকু মেয়ে
আমার সোনার ছেলে পর করে ,
আগুন লাগিয়ে দেয় কচি হাতে এ প্রাচীন ঘরে !
অপরাধ ! অনুকূলে ওরে ভালোবাসে এই ঢের ,
সীমা নেই এ অপরাধের ।
যত তর্ক কর তুমি , যে যুক্তি দাও - না
ইহার পাওনা
ওই মেয়েটাকে হবে মেটাতে সত্বর ।
আমারই এ ঘর
আমারই এ ধনজন
আমারই শাসন ,
আর কারো নয় ,
আজই আমি দেব তার পরিচয় । '
প্রমিতা যাবার বেলা ঘরে দিয়ে দ্বার
খুলে দিল সব অলংকার ।
পরিল মিলের শাড়ি মোটাসুতা - বোনা ।
কানে ছিল সোনা ,
কোনো জন্মদিনে তার
স্বর্গীয় কর্তার উপহার ,

বাক্সে তুলি রাখিল শয্যায় ।
ঘোমটায় সারামুখ ঢাকিল লজ্জায় ।
যবে , হতে গেল পার
সদরের দ্বার ,
কোথা হতে অকস্মাত্
অনুকূল পাশে এসে ধরিল তাহার হাত
কৌতূহলী দাসদাসী সবলে ঠেলিয়া সবাকারে ;
কহিল সে , " এই দ্বারে
এতদিনে মুক্ত হল এইবার
মিলনযাত্রার পথ প্রমিতার ।
যে শুনিতে চাও শোনো ,
মোরা দোঁহে ফিরিব না এ দ্বারে কখনো । '