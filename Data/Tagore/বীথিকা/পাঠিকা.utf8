বহিছে হাওয়া উতল বেগে ,
আকাশ ঢাকা সজল মেঘে ,
ধ্বনিয়া উঠে কেকা ।
করি নি কাজ , পরি নি বেশ ,
গিয়েছে বেলা বাঁধি নি কেশ ,
পড়ি তোমারই লেখা ।

ওগো আমারই কবি ,
তোমারে আমি জানি নে কভু ,
তোমার বাণী আঁকিছে তবু
অলস মনে অজানা তব ছবি ।
বাদলছায়া হায় গো মরি ,
বেদনা দিয়ে তুলেছ ভরি ,
নয়ন মম করিছে ছলোছলো ।
হিয়ার মাঝে কি কথা তুমি বল !
কোথায় কবে আছিলে জাগি ,
বিরহ তব কাহার লাগি ,
কোন্ সে তব প্রিয়া !
ইন্দ্র তুমি , তোমার শচী - -
জানি তাহারে তুলেছ রচি
আপন মায়া দিয়া ।
ওগো আমার কবি ,
ছন্দ বুকে যতই বাজে
ততই সে মূরতিমাঝে
জানি না কেন আমারে আমি লভি ।
নারীহৃদয় - যমুনাতীরে
চিরদিনের সোহাগিনীরে
চিরকালের শুনাও স্তবগান ।
বিনা কারণে দুলিয়া ওঠে প্রাণ ।
নাই বা তার শুনিনু নাম ,
কভু তাহারে না দেখিলাম ,
কিসের ক্ষতি তায় ।
প্রিয়ারে তব যে নাহি জানে
জানে সে তারে তোমার গানে
আপন চেতনায় ।
ওগো আমার কবি ,
সুদূর তব ফাগুন - রাতি
রক্তে মোর উঠিল মাতি ,
চিত্তে মোর উঠিছে পল্লবি ।
জেনেছ যারে তাহারো মাঝে
অজানা যেই সে - ই বিরাজে ,
আমি যে সেই অজানাদের দলে ।
তোমার মালা এল আমার গলে ।
বৃষ্টিভেজা যে ফুলহার
শ্রাবণসাঁঝে তব প্রিয়ার
বেণীটি ছিল ঘেরি ,
গন্ধ তারই স্বপ্নসম
লাগিছে মনে , যেন সে মম
বিগত জনমেরই ।
ওগো আমার কবি ,
জান না , তুমি মৃদু কী তানে
আমারই এই লতাবিতানে
শুনায়েছিলে করুণ ভৈরবী ।
ঘটে নি যাহা আজ কপালে
ঘটেছে যেন সে কোন্ কালে ,
আপনভোলা যেন তোমার গীতি
বহিছে তারই গভীর বিস্মৃতি ।