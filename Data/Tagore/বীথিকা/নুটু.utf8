রমাদেবীর মৃত্যু উপলক্ষে
ফাল্গুনের পূর্ণিমার আমন্ত্রণ পল্লবে পল্লবে
এখনই মুখর হল অধীর মর্মরকলরবে ।
বত্সে , তুমি বত্সরে বত্সরে
সাড়া তারি দিতে মধুস্বরে ,
আমাদের দূত হয়ে তোমার কণ্ঠের কলগান
উত্সবের পুষ্পাসনে বসন্তেরে করেছে আহ্বান ।
নিষ্ঠুর শীতের দিনে গেলে তুমি রুগ্ণ তনু বয়ে
আমাদের সকলের উত্কণ্ঠিত আশীর্বাদ লয়ে ।
আশা করেছিনু মনে মনে
নববসন্তের আগমনে
ফিরিয়া আসিবে যবে লবে আপনার চিরস্থান ,
কাননলক্ষ্মীরে তুমি করিবে আনন্দ - অর্ঘ্যদান ।
এবার দক্ষিণবায়ু দুঃখের নিশ্বাস এল বহে ;
তুমি তো এলে না ফিরে ; এ আশ্রম তোমার বিরহে
বীথিকার ছায়ার আলোকে
সুগভীর পরিব্যাপ্ত শোকে
কহিছে নির্বাকবাণী বৈরাগকরণ ক্লান্ত সুরে ,
তাহারি রণনধ্বনি প্রান্তরে বাজিছে দূরে দূরে ।
শিশুকাল হতে হেথা সুখে - দুঃখে - ভরা দিন - রাত
করেছে তোমার প্রাণে বিচিত্র বর্ণের রেখাপাত ।
কাশের মঞ্জরী - শুভ্র দিশা ,
নিস্তব্ধ মালতী - ঝরা নিশা ,
প্রশান্ত শিউলি - ফোটা প্রভাত শিশিরে - ছলোছলো ,
দিগন্ত - চমক - দেওয়া সূর্যাস্তের রশ্মি জ্বলোজ্বলো ।
এখনো তেমনি হেথা আসিবে দিনের পর দিন ,
তবুও সে আজ হতে চিরকাল রবে তুমি - হীন ।
বসে আমাদের মাঝখানে
কভু যে তোমার গানে গানে
ভরিবে না সুখসন্ধ্যা , মনে হয় , অসম্ভব অতি - -
বর্ষে বর্ষে দিনে দিনে প্রমাণ করিবে সেই ক্ষতি ।
বারে বারে নিতে তুমি গীতিস্রোতে কবি - আশীর্বাণী ,
তাহারে আপন পাত্রে প্রণামে ফিরায়ে দিতে আনি ।
জীবনের দেওয়া - নেওয়া সেই
ঘুচিল অন্তিম নিমেষেই - -
স্নেহোজ্জ্বল কল্যাণের সে সম্বন্ধ তোমার আমার
গানের নির্মাল্য - সাথে নিয়ে গেলে মরণের পার ।
হায় হায় , এত প্রিয় , এতই দুর্লভ যে সঞ্চয়
একদিনে অকস্মাত্ তারও যে ঘটিতে পারে লয় !
হে অসীম , তব বক্ষোমাঝে
তার ব্যথা কিছুই না বাজে ,
সৃষ্টির নেপথ্যে সেও আছে তব দৃষ্টির ছায়ায় - -
স্তব্ধবীণা রঙ্গগৃহে মোরা বৃথা করি " হায় হায় ।
হে বত্সে , যা দিয়েছিলে আমাদের আনন্দভাণ্ডারে
তারি স্মৃতিরূপে তুমি বিরাজ করিবে চারিধারে ।
আমাদের আশ্রম - উত্সব
যখনই জাগাবে গীতরব
তখনই তাহার মাঝে অশ্রুত তোমার কণ্ঠস্বর
অশ্রুর আভাস দিয়ে অভিষিক্ত করিবে অন্তর ।