সূর্যান্তদিগন্ত হতে বর্ণচ্ছটা উঠেছে উচ্ছ্বাসি ।
দুজনে বসেছে পাশাপাশি ।
সমস্ত শরীরে মনে লইতেছে টানি
আকাশের বাণী ।
চোখেতে পলক নাই , মুখে নাই কথা ,
স্তব্ধ চঞ্চলতা ।
একদিন যুগলের যাত্রা হয়েছিল শুরু ,
বক্ষ করেছিল দুরু দুরু
অনির্বচনীয় সুখে ।
বর্তমান মুহূর্তের দৃষ্টির সম্মুখে
তাদের মিলনগ্রন্থি হয়েছিল বাঁধা ।
সে - মুহূর্ত পরিপূর্ণ ; নাহি তাহে বাধা ,
দ্বন্দ্ব নাই , নাই ভয় ,
নাইকো সংশয় ।
সে - মুহূর্ত বাঁশির গানের মতো ;
অসীমতা তার কেন্দ্রে রয়েছে সংহত ।
সে - মুহূর্ত উত্সের মতন ;
একটি সংকীর্ণ মহাক্ষণ
উচ্ছলিত দেয় ঢেলে আপনার সবকিছু দান ।
সে সম্পদ দেখা দেয় লয়ে নৃত্য , লয়ে গান ,
লয়ে সূর্যালোকভরা হাসি ,
ফেনিল কল্লোল রাশি রাশি ।
সে - মুহূর্তধারা
ক্রমে আজ হল হারা
সুদূরের মাঝে ।
সে - সুদূরে বাজে
মহাসমুদ্রের গাথা ।
সেইখানে আছে পাতা
বিরাটের মহাসন কালের প্রাঙ্গণে ।
সর্ব দুঃখ , সর্ব সুখ মেলে সেথা প্রকাণ্ড মিলনে ।
সেথা আকাশের পটে
অস্ত - উদয়ের শৈলতটে
রবিচ্ছবি আঁকিল যে অপরূপ মায়া
তারি সঙ্গে গাঁথা পড়ে রজনীর ছায়া ।
সেথা আজ যাত্রী দুইজনে
শান্ত হয়ে চেয়ে আছে সুদূর গগনে ।
কিছুতে বুঝিতে নাহি পারে
কেন বারে বারে
দুই চক্ষু ভরে ওঠে জলে ।
ভাবনার সুগভীর তলে
ভাবনার অতীত যে - ভাষা
করিয়াছে বাসা
অকথিত কোন্ কথা
কী বারতা
কাঁপাইছে বক্ষের পঞ্জরে ।
বিশ্বের বৃহত্ বাণী লেখা আছে যে মায়া - অক্ষরে ,
তার মধ্যে কতটুকু শ্লোকে
ওদের মিলনলিপি , চিহ্ন তার পড়েছে কি চোখে !