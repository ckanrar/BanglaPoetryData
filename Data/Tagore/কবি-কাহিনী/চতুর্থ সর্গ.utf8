" এ তবে স্বপন শুধু , বিম্বের মতন
আবার মিলায়ে গেল নিদ্রার সমুদ্রে !
সারারাত নিদ্রার করিনু আরাধনা - -
যদি বা আইল নিদ্রা এ শ্রান্ত নয়নে ,
মরীচিকা দেখাইয়া গেল গো মিলায়ে !
হা স্বপ্ন , কি শক্তি তোর , এ হেন মূরতি
মুহূর্ত্তের মধ্যে তুই ভাঙ্গিলি , গড়িলি ?
হা নিষ্ঠুর কাল , তোর এ কিরূপ খেলা - -
সত্যের মতন গড়িলি প্রতিমা ,
স্বপ্নের মতন তাহা ফেলিলি ভাঙ্গিয়া ?
কালের সমুদ্রে এক বিম্বের মতন
উঠিল , আবার গেল মিলায়ে তাহাতে ?
না না , তাহা নয় কভু , নলিনী , সে কি গো
কালের সমুদ্রে শুধু বিম্বটির মত !
যাহার মোহিনী মূর্ত্তি হৃদয়ে হৃদয়ে
শিরায় শিরায় আঁকা শোণিতের সাথে ,
যত কাল রব বেঁচে যার ভালবাসা
চিরকাল এ হৃদয়ে রহিবে অক্ষয় ,
সে বালিকা , সে নলিনী , সে স্বর্গপ্রতিমা ,
কালের সমুদ্রে শুধু বিম্বটির মত
তরঙ্গের অভিঘাতে জন্মিল মিশিল ?
না না , তাহা নয় কভু , তা যেন না হয় !
দেহকারাগারমুক্ত সে নলিনী এবে
সুখে দুখে চিরকাল সম্পদে বিপদে
আমারই সাথে সাথে করিছে ভ্রমণ ।
চিরহাস্যময় তার প্রেমদৃষ্টি মেলি
আমারি মুখের পানে রয়েছে চাহিয়া ।
রক্ষক দেবতা সম আমারি উপরে
প্রশান্ত প্রেমের ছায়া রেখেছে বিছায়ে ।
দেহকারাগারমুক্ত হইলে আমিও
তাহার হৃদয়সাথে মিশাব হৃদয় ।
নলিনী , আছ কি তুমি , আছ কি হেথায় ?
একবার দেখা দেও , মিটাও সন্দেহ !
চিরকাল তরে তোরে ভুলিতে কি হবে ?
তাই বল্ নলিনী লো , বল্ একবার !
চিরকাল আর তোরে পাব না দেখিতে ,
চিরকাল আর তোর হৃদয়ে হৃদয়
পাব না কি মিশাইতে , বল্ একবার ।
মরিলে কি পৃথিবীর সব যায় দূরে ?
তুই কি আমারে ভুলে গেছিস্ নলিনি ?
তা হোলে নলিনি , আমি চাই না মরিতে ।
তোর ভালবাসা যেন চিরকাল মোর
হৃদয়ে অক্ষয় হোয়ে থাকে গো মুদ্রিত - -
কষ্ট পাই পাব , তবু চাই না ভুলিতে !
তুমি নাহি থাক যদি তোমার স্মৃতিও
থাকে যেন এ হৃদয় করিয়া উজ্জ্বল !
এই ভালবাসা যাহা হৃদয়ে মরমে
অবশিষ্ট রাখে নাই এক তিল স্থান ,
একটি পার্থিব ক্ষুদ্র নিশ্বাসের সাথে
মুহূর্ত্তে না পালটিতে আঁখির পলক
ক্ষণস্থায়ী কুসুমের সুরভের মত
শূন্য এই বায়ুস্রোতে যাইবে মিশায়ে ?
হিমাদ্রির এই স্তব্ধ আঁধার গহ্বরে
সময়ের পদক্ষেপ গণিতেছি বসি ,
ভবিষ্যত্ ক্রমে হইতেছে বর্ত্তমান ,
বর্ত্তমান মিশিতেছে অতীতসমুদ্রে ।
অস্ত যাইতেছে নিশি , আসিছে দিবস ,
দিবস নিশার কোলে পড়িছে ঘুমায়ে ।
এই সময়ের চক্র ঘুরিয়া নীরবে
পৃথিবীরে মানুষেরে অলক্ষিতভাবে
পরিবর্ত্তনের পথে যেতেছে লইয়া ,
কিন্তু মনে হয় এই হিমাদ্রীর বুকে
তাহার চরণ - চিহ্ন পড়িছে না যেন ।
কিন্তু মনে হয় যেন আমার হৃদয়ে
দুর্দ্দাম সময়স্রোত অবিরামগতি ,
নূতন গড়ে নি কিছু , ভাঙ্গে নি পুরাণো ।
বাহিরের কত কি যে ভাঙ্গিল চূরিল ,
বাহিরের কত কি যে হইল নূতন ,
কিন্তু ভিতরের দিকে চেয়ে দেখ দেখি - -
আগেও আছিল যাহা এখনো তা আছে ,
বোধ হয় চিরকাল থাকিবে তাহাই !
বরষে বরষে দেহ যেতেছে ভাঙ্গিয়া ,
কিন্তু মন আছে তবু তেমনি অটল ।
নলিনী নাইকো বটে পৃথিবীতে আর ,
নলিনীরে ভালবাসি তবুও তেমনি ।
যখন নলিনী ছিল , তখন যেমন
তার হৃদয়ের মূর্ত্তি ছিল এ হৃদয়ে ,
এখনো তেমনি তাহা রয়েছে স্থাপিত ।
এমন অন্তরে তারে রেখেছি লুকায়ে ,
মরমের মর্ম্মস্থলে করিতেছি পূজা ,
সময় পারে না সেথা কঠিন আঘাতে
ভাঙ্গিবারে এ জনমে সে মোর প্রতিমা ,
হৃদয়ের আদরের লুকানো সে ধন !
ভেবেছিনু এক বার এই - যে বিষাদ
নিদারুণ তীব্র স্রোতে বহিছে হৃদয়ে
এ বুঝি হৃদয় মোর ভাঙ্গিবে চূরিবে - -
পারে নি ভাঙ্গিতে কিন্তু এক তিল তাহা ,
যেমন আছিল মন তেমনি রয়েছে !
বিষাদ যুঝিয়াছিল প্রাণপণে বটে ,
কিন্তু এ হৃদয়ে মোর কি যে আছে বল ,
এ দারুণ সমরে সে হইয়াচে জয়ী ।
গাও গো বিহগ তব প্রমোদের গান ,
তেমনি হৃদয়ে তার রবে প্রতিধ্বনি !
প্রকৃতি ! মাতার মত সুপ্রসন্ন দৃষ্টি
যেমন দেখিয়াছিনু ছেলেবেলা আমি ,
এখনো তেমনি যেন পেতেছি দেখিতে ।
যা কিছু সুন্দর , দেবি , তাহাই মঙ্গল ,
তোমার সুন্দর রাজ্যে হে প্রকৃতিদেবি
তিল অমঙ্গল কভু পারে না ঘটিতে ।
অমন সুন্দর আহা নলিনীর মন ,
জীবন সৌন্দর্য্য , দেবি তোমার এ রাজ্যে
অনন্ত কালের তরে হবে না বিলীন ।
যে আশা দিয়াছ হৃদে ফলিবে তা দেবি ,
এক দিন মিলিবেক হৃদয়ে হৃদয় ।
তোমার আশ্বাসবাক্যে হে প্রকৃতিদেবি ,
সংশয় কখনো আমি করি না স্বপনে !
বাজাও রাখাল তব সরল বাঁশরী !
গাও গো মনের সাধে প্রমোদের গান !
পাখীরা মেলিয়া যবে গাইতেছে গীত ,
কানন ঘেরিয়া যবে বহিতেছে বায়ু ,
উপত্যকাময় যবে ফুটিয়াছে ফুল ,
তখন তোদের আর কিসের ভাবনা ?
দেখি চিরহাস্যময় প্রকৃতির মুখ ,
দিবানিশি হাসিবারে শিখেছিস্ তোরা !
সমস্ত প্রকৃতি যবে থাকে গো হাসিতে ,
সমস্ত জগত্ যবে গাহে গো সঙ্গীত ,
তখন ত তোরা নিজ বিজন কুটীরে
ক্ষুদ্রতম আপনার মনের বিষাদে
সমস্ত জগত্ ভুলি কাঁদিস না বসি !
জগতের , প্রকৃতির ফুল্ল মুখ হেরি
আপনার ক্ষুদ্র দুঃখ রহে কি গো আর ?
ধীরে ধীরে দূর হোতে আসিছে কেমন
বসন্তের সুরভিত বাতাসের সাথে
মিশিয়া মিশিয়া এই সরল রাগিণী ।
একেক রাগিণী আছে করিলে শ্রবণ
মনে হয় আমারি তা প্রাণের রাগিণী - -
সেই রাগিণীর মত আমার এ প্রাণ ,
আমার প্রাণের মত যেন সে রাগিণী !
কখন বা মনে হয় পুরাতন কাল
এই রাগিণীর মত আছিল মধুর ,
এমনি স্বপনময় এমনি অস্ফুট - -
পাই শুনি ধীরি ধীরি পুরাতন স্মৃতি
প্রাণের ভিতরে যেন উথলিয়া উঠে ! "
ক্রমে কবি যৌবনের ছাড়াইয়া সীমা ,
গম্ভীর বার্দ্ধক্যে আসি হোলো উপনীত !
সুগম্ভীর বৃদ্ধ কবি , স্কন্ধে আসি তার
পড়েছে ধবল জটা অযত্নে লুটায়ে !
মনে হোতো দেখিলে সে গম্ভীর মুখশ্রী
হিমাদ্রি হোতেও বুঝি সমুচ্চ মহান্ !
নেত্র তাঁর বিকীরিত কি স্বর্গীয় জ্যোতি ,
যেন তাঁর নয়নের শান্ত সে কিরণ
সমস্ত পৃথিবীময় শান্তি বরষিবে ।
বিস্তীর্ণ হইয়া গেল কবির সে দৃষ্টি ,
দৃষ্টির সম্মুখে তার , দিগন্তও যেন
খুলিয়া দিত গো নিজ অভেদ্য দুয়ার ।
যেন কোন দেববালা কবিরে লইয়া
অনন্ত নক্ষত্রলোকে কোরেছে স্থাপিত - -
সামান্য মানুষ যেথা করিলে গমন
কহিত কাতর স্বরে ঢাকিয়া নয়ন ,
" এ কি রে অনন্ত কাণ্ড , পারি না সহিতে ! "
সন্ধ্যার আঁধারে হোথা বসিয়া বসিয়া ,
কি গান গাইছে কবি , শুন কলপনা ।
কি " সুন্দর সাজিয়াছে ওগো হিমালয়
তোমার বিশালতম শিখরের শিরে
একটি সন্ধ্যার তারা ! সুনীল গগন
ভেদিয়া , তুষারশুভ্র মস্তক তোমার !
সরল পাদপরাজি আঁধার করিয়া
উঠেছে তাহার পরে ; সে ঘোর অরণ্য
ঘেরিয়া হুহুহু করি তীব্র শীতবায়ু
দিবানিশি ফেলিতেছে বিষণ্ণ নিশ্বাস !
শিখরে শিখরে ক্রমে নিভিয়া আসিল
অস্তমান তপনের আরক্ত কিরণে
প্রদীপ্ত জলদচূর্ণ । শিখরে শিখরে
মলিন হইয়া এল উজ্জ্বল তুষার ,
শিখরে শিখরে ক্রমে নামিয়া আসিল
আঁধারের যবনিকা ধীরে ধীরে ধীরে !
পর্ব্বতের বনে বনে গাঢ়তর হোলো
ঘুমময় অন্ধকার । গভীর নীরব !
সাড়াশব্দ নাই মুখে , অতি ধীরে ধীরে
অতি ভয়ে ভয়ে যেন চলেছে তটিনী
সুগম্ভীর পর্ব্বতের পদতল দিয়া !
কি মহান্ ! কি প্রশান্ত ! কি গম্ভীর ভাব !
ধরার সকল হোতে উপরে উঠিয়া
স্বর্গের সীমায় রাখি ধবল জটায়
জড়িত মস্তক তব ওগো হিমালয়
নীরব ভাষায় তুমি কি যেন একটি
গম্ভীর আদেশ ধীরে করিছ প্রচার !
সমস্ত পৃথিবী তাই নীরব হইয়া
শুনিছে অনন্যমনে সভয়ে বিস্ময়ে ।
আমিও একাকী হেথা রয়েছি পড়িয়া ,
আঁধার মহা - সমুদ্রে গিয়াছি মিশায়ে ,
ক্ষুদ্র হোতে ক্ষুদ্র নর আমি , শৈলরাজ !
অকূল সমুদ্রে ক্ষুদ্র তৃণটির মত
হারাইয়া দিগ্বিদিক্ , হারাইয়া পথ ,
সভয়ে বিস্ময়ে , হোয়ে হতজ্ঞানপ্রায়
তোমার চরণতলে রয়েছি পড়িয়া ।
ঊর্দ্ধ্বমুখে চেয়ে দেখি ভেদিয়া আঁধার
শূন্যে শূন্যে শত শত উজ্জ্বল তারকা ,
অনিমিষ নেত্রগুলি মেলিয়া যেন রে
আমারি মুখের পানে রয়েছে চাহিয়া ।
ওগো হিমালয় , তুমি কি গম্ভীর ভাবে
দাঁড়ায়ে রয়েছ হেথা অচল অটল ,
দেখিছ কালের লীলা , করিছ গননা ,
কালচক্র কত বার আইল ফিরিয়া !
সিন্ধুর বেলার বক্ষে গড়ায় যেমন
অযুত তরঙ্গ , কিছু লক্ষ্য না করিয়া
কত কাল আইল রে , গেল কত কাল
হিমাদ্রি তোমার ওই চক্ষের উপরি ।
মাথার উপর দিয়া কত দিবাকর
উলটি কালের পৃষ্ঠা গিয়াছে চলিয়া ।
গম্ভীর আঁধারে ঢাকি তোমার ও দেহ
কত রাত্রি আসিয়াছে গিয়াছে পোহায়ে ।
কিন্তু বল দেখি ওগো হিমালয়গিরি
মানুষসৃষ্টির অতি আরম্ভ হইতে
কি দেখিছ এইখানে দাঁড়ায়ে দাঁড়ায়ে ?
যা দেখিছ যা দেখেছ তাতে কি এখনো
সর্ব্বাঙ্গ তোমার গিরি উঠে নি শিহরি ?
কি দারুণ অশান্তি এই মনুষ্যজগতে - -
রক্তপাত , অত্যাচার , পাপ কোলাহল
দিতেছে মানবমনে বিষ মিশাইয়া !
কত কোটি কোটি লোক , অন্ধকারাগারে
অধীনতাশৃঙ্খলেতে আবদ্ধ হইয়া
ভরিছে স্বর্গের কর্ণ কাতর ক্রন্দনে ,
অবশেষে মন এত হোয়েছে নিস্তেজ ,
কলঙ্কশৃঙ্খল তার অলঙ্কাররূপে
আলিঙ্গন করে তারে রেখেছে গলায় !
দাসত্বের পদধূলি অহঙ্কার কোরে
মাথায় বহন করে পরপ্রত্যাশীরা !
যে পদ মাথায় করে ঘৃণার আঘাত
সেই পদ ভক্তিভরে করে গো চুম্বন !
যে হস্ত ভ্রাতারে তার পরায় শৃঙ্খল ,
সেই হস্ত পরশিলে স্বর্গ পায় করে ।
স্বাধীন , সে অধীনেরে দলিবার তরে ,
অধীন , সে স্বাধীনেরে পূজিবারে শুধু !
সবল , সে দুর্ব্বলেরে পীড়িতে কেবল - -
দুর্ব্বল , বলের পদে আত্ম বিসর্জ্জিতে !
স্বাধীনতা কারে বলে জানে সেই জন
কোথায় সেই অসহায় অধীন জনের
কঠিন শৃঙ্খলরাশি দিবে গো ভাঙ্গিয়া ,
না , তার স্বাধীন হস্ত হোয়েছে কেবল
অধীনের লৌহপাশ দৃঢ় করিবারে ।
সবল দুর্ব্বলে কোথা সাহায্য করিবে - -
দুর্ব্বলে অধিকতর করিতে দুর্ব্বল
বল তার - - হিমগিরি , দেখিছ কি তাহা ?
সামান্য নিজের স্বার্থ করিতে সাধন
কত দেশ করিতেছে শ্মশান অরণ্য ,
কোটি কোটি মানবের শান্তি স্বাধীনতা
রক্তময়পদাঘাতে দিতেছে ভাঙ্গিয়া ,
তবুও মানুষ বলি গর্ব্ব করে তারা ,
তবু তারা সভ্য বলি করে অহঙ্কার !
কত রক্তমাখা ছুরি হাসিছে হরষে ,
কত জিহ্বা হৃদয়েরে ছিঁড়িছে বিঁধিছে !
বিষাদের অশ্রুপূর্ণ নয়ন হে গিরি
অভিশাপ দেয় সদা পরের হরষে ,
উপেক্ষা ঘৃণায় মাখা কুঞ্চিত অধর
পরঅশ্রুজলে ঢালে হাসিমাখা বিষ !
পৃথিবী জানে না গিরি হেরিয়া পরের জ্বালা ,
হেরিয়া পরের মর্ম্মদুখের উচ্ছ্বাস ,
পরের নয়নজলে মিশাতে নয়নজল - -
পরের দুখের শ্বাসে মিশাতে নিশ্বাস !
প্রেম ? প্রেম কোথা হেথা এ অশান্তিধামে ?
প্রণয়ের ছদ্মবেশ পরিয়া যেথায়
বিচরে ইন্দ্রিয়সেবা , প্রেম সেথা আছে ?
প্রেমে পাপ বলে যারা , প্রেম তারা চিনে ?
মানুষে মানুষে যেথা আকাশ পাতাল ,
হৃদয়ে হৃদয়ে যেথা আত্ম - অভিমান ,
যে ধরায় মন দিয়া ভাল বাসে যারা
উপেক্ষা বিদ্বেষ ঘৃণা মিথ্যা অপবাদে
তারাই অধিক সহে বিষাদ যন্ত্রণা ,
সেথা যদি প্রেম থাকে তবে কোথা নাই - -
তবে প্রেম কলুষিত নরকেও আছে !
কেহ বা রতনময় কনকভবনে
ঘুমায়ে রয়েছে সুখে বিলাসের কোলে ,
অথচ সুমুখ দিয়া দীন নিরালয়
পথে পথে করিতেছে ভিক্ষান্নসন্ধান !
সহস্র পীড়িতদের অভিশাপ লোয়ে
সহস্রের রক্তধারে ক্ষালিত আসনে
সমস্ত পৃথিবী রাজা করিছে শাসন ,
বাঁধিয়া গলায় সেই শাসনের রজ্জু
সমস্ত পৃথিবী তাহার রহিয়াছে দাস !
সহস্র পীড়ন সহি আনত মাথায়
একের দাসত্বে রত অযুত মানব !
ভাবিয়া দেখিলে মন উঠে গো শিহরি - -
ভ্রমান্ধ দাসের জাতি সমস্ত মানুষ ।
এ অশান্তি কবে দেব হবে দূরীভূত !
অত্যাচার - গুরুভারে হোয়ে নিপীড়িত
সমস্ত পৃথিবী , দেব , করিছে ক্রন্দন !
সুখ শান্তি সেথা হোতে লয়েছে বিদায় !
কবে , দেব , এ রজনী হবে অবসান ?
স্নান করি প্রভাতের শিশিরসলিলে
তরুণ রবির করে হাসিবে পৃথিবী !
অযুত মানবগণ এক কণ্ঠে , দেব ,
এক গান গাইবেক স্বর্গ পূর্ণ করি !
নাইক দরিদ্র ধনী অধিপতি প্রজা - -
কেহ কারো কুটীরেতে করিলে গমন
মর্য্যাদার অপমান করিবে না মনে ,
সকলেই সকলের করিতেছে সেবা ,
কেহ কারো প্রভু নয় , নহে কারো দাস !
নাই ভিন্ন জাতি আর নাই ভিন্ন ভাষা
নাই ভিন্ন দেশ , ভিন্ন আচার ব্যাভার !
সকলেই আপনার আপনার লোয়ে
পরিশ্রম করিতেছে প্রফুল্ল - অন্তরে ।
কেহ কারো সুখে নাহি দেয় গো কণ্টক ,
কেহ কারো দুখে নাহি করে উপহাস !
দ্বেষ নিন্দা ক্রূরতার জঘন্য আসন
ধর্ম্ম - আবরণে নাহি করে গো সজ্জিত !
হিমাদ্রি , মানুষসৃষ্টি - আরম্ভ হইতে
অতীতের ইতিহাস পড়েছ সকলি ,
অতীতের দীপশিখা যদি হিমালয়
ভবিষ্যত্ অন্ধকারে পারে গো ভেদিতে
তবে বল কবে , গিরি , হবে সেই দিন
যে দিন স্বর্গই হবে পৃথ্বীর আদর্শ !
সে দিন আসিবে গিরি , এখনিই যেন
দূর ভবিষ্যত্ সেই পেতেছি দেখিতে
যেই দিন এক প্রেমে হইয়া নিবদ্ধ
মিলিবেক কোটি কোটি মানবহৃদয় ।
প্রকৃতির সব কার্য্য অতি ধীরে ধীরে ,
এক এক শতাব্দীর সোপানে সোপানে - -
পৃথ্বী সে শান্তির পথে চলিতেছে ক্রমে ,
পৃথিবীর সে অবস্থা আসে নি এখনো
কিন্তু এক দিন তাহা আসিবে নিশ্চয় ।
আবার বলি গো আমি হে প্রকৃতিদেবি
যে আশা দিয়াছ হৃদে ফলিবেক তাহা ,
এক দিন মিলিবেক হৃদয়ে হৃদয় ।
এ যে সুখময় আশা দিয়াছ হৃদয়ে
ইহার সঙ্গীত , দেবি , শুনিতে শুনিতে
পারিব হরষচিতে ত্যজিতে জীবন ! "
সমস্ত ধরার তরে নয়নের জল
বৃদ্ধ সে কবির নেত্র করিল পূর্ণিত !
যথা সে হিমাদ্রি হোতে ঝরিয়া ঝরিয়া
কত নদী শত দেশ করয়ে উর্ব্বরা ।
উচ্ছ্বসিত করি দিয়া কবির হৃদয়
অসীম করুণা সিন্ধু পোড়েছে ছড়ায়ে
সমস্ত পৃথিবীময় । মিলি তাঁর সাথে
জীবনের একমাত্র সঙ্গিনী ভারতী
কাঁদিলেন আর্দ্র হোয়ে পৃথিবীর দুখে ,
ব্যাধশরে নিপতিত পাখীর মরণে
বাল্মীকির সাথে যিনি করেন রোদন !
কবির প্রাচীননেত্রে পৃথিবীর শোভা
এখনও কিছু মাত্র হয় নি পুরাণো ?
এখনো সে হিমাদ্রির শিখরে শিখরে
একেলা আপন মনে করিত ভ্রমণ ।
বিশাল ধবল জটা , বিশাল ধবল শ্মশ্রু ,
নেত্রের স্বর্গীয় জ্যোতি , গম্ভীর মূরতি ,
প্রশস্ত ললাটদেশ , প্রশান্ত আকৃতি তার
মনে হোত হিমাদ্রির অধিষ্ঠাতৃদেব !
জীবনের দিন ক্রমে ফুরায় কবির !
সঙ্গীত যেমন ধীরে আইসে মিলায়ে ,
কবিতা যেমন ধীরে আইসে ফুরায়ে ,
প্রভাতের শুকতারা ধীরে ধীরে যথা
ক্রমশঃ মিশায়ে আসে রবির কিরণে ,
তেমনি ফুরায়ে এল কবির জীবন ।
প্রতিরাত্রে গিরিশিরে জোছনায় বসি
আনন্দে গাইত কবি সুখের সঙ্গীত ।
দেখিতে পেয়েছে যেন স্বর্গের কিরণ ,
শুনিতে পেয়েছে যেন দূর স্বর্গ হোতে ,
নলিনীর সুমধুর আহ্বানের গান ।
প্রবাসী যেমন আহা দূর হোতে যদি
সহসা শুনিতে পায় স্বদেশ - সঙ্গীত ,
ধায় হরষিত চিতে সেই দিক্ পানে ,
একদিন দুইদিন যেতেছে যেমন
চলেছে হরষে কবি সেই দেশ হোতে
স্বদেশসঙ্গীতধ্বনি পেতেছে শুনিতে ।
এক দিন হিমাদ্রির নিশীথ বায়ুতে
কবির অন্তিম শ্বাস গেল মিশাইয়া !
হিমাদ্রি হইল তার সমাধিমন্দির ,
একটি মানুষ সেথা ফেলে নি নিশ্বাস !
প্রত্যহ প্রভাত শুধু শিশিরাশ্রুজলে
হরিত পল্লব তার করিত প্লাবিত !
শুধু সে বনের মাঝে বনের বাতাস ,
হুহু করি মাঝে মাঝে ফেলিত নিশ্বাস !
সমাধি উপরে তার তরুলতাকুল
প্রতিদিন বরষিত কত শত ফুল !
কাছে বসি বিহগেরা গাইত গো গান ,
তটিনী তাহার সাথে মিশাইত তান ।