শুন কলপনা বালা , ছিল কোন কবি
বিজন কুটীর - তলে । ছেলেবেলা হোতে
তোমার অমৃত - পানে আছিল মজিয়া ।
তোমার বীণার ধ্বনি ঘুমায়ে ঘুমায়ে
শুনিত , দেখিত কত সুখের স্বপন ।
একাকী আপন মনে সরল শিশুটি
তোমারি কমল - বনে করিত গো খেলা ,
মনের কত কি গান গাহিত হরষে ,
বনের কত কি ফুলে গাঁথিত মালিকা ।
একাকী আপন মনে কাননে কাননে
যেখানে সেখানে শিশু করিত ভ্রমণ ;
একাকী আপন মনে হাসিত কাঁদিত ।
জননীর কোল হতে পালাত ছুটিয়া ,
প্রকৃতির কোলে গিয়া করিত সে খেলা - -
ধরিত সে প্রজাপতি , তুলিত সে ফুল ,
বসিত সে তরুতলে , শিশিরের ধারা
ধীরে ধীরে দেহে তার পড়িত ঝরিয়া ।
বিজন কুলায়ে বসি গাহিত বিহঙ্গ ,
হেথা হোথা উঁকি মারি দেখিত বালক
কোথায় গাইছে পাখী । ফুলদলগুলি ,
কামিনীর গাছ হোতে পড়িলে ঝরিয়া
ছড়ায়ে ছড়ায়ে তাহা করিত কি খেলা !
প্রফুল্ল উষার ভূষা অরুণকিরণে
বিমল সরসী যবে হোত তারাময়ী ,
ধরিতে কিরণগুলি হইত অধীর ।
যখনি গো নিশীথের শিশিরাশ্রু - জলে
ফেলিতেন উষাদেবী সুরভি নিশ্বাস ,
গাছপালা লতিকার পাতা নড়াইয়া
ঘুম ভাঙাইয়া দিয়া ঘুমন্ত নদীর
যখনি গাহিত বায়ু বন্য - গান তার ,
তখনি বালক - কবি ছুটিত প্রান্তরে ,
দেখিত ধান্যের শিষ দুলিছে পবনে ।
দেখিত একাকী বসি গাছের তলায় ,
স্বর্ণময় জলদের সোপানে সোপানে
উঠিছেন উষাদেবী হাসিয়া হাসিয়া ।
নিশা তারে ঝিল্লীরবে পাড়াইত ঘুম ,
পূর্ণিমার চাঁদ তার মুখের উপরে
তরল জোছনা - ধারা দিতেন ঢালিয়া ,
স্নেহময়ী মাতা যথা সুপ্ত শিশুটির
মুখপানে চেয়ে চেয়ে করেন চুম্বন ।
প্রভাতের সমীরণে , বিহঙ্গের গানে
উষা তার সুখনিদ্রা দিতেন ভাঙ্গায়ে ।
এইরূপে কি একটি সঙ্গীতের মত ,
তপনের স্বর্ণময় - কিরণে প্লাবিত
প্রভাতের একখানি মেঘের মতন ,
নন্দন বনের কোন অপ্সরা - বালার
সুখময় ঘুমঘোরে স্বপনের মত
কবির বালক - কাল হইল বিগত ।
- -
যৌবনে যখনি কবি করিল প্রবেশ ,
প্রকৃতির গীতধ্বনি পাইল শুনিতে ,
বুঝিল সে প্রকৃতির নীরব কবিতা ।
প্রকৃতি আছিল তার সঙ্গিনীর মত ।
নিজের মনের কথা যত কিছু ছিল
কহিত প্রকৃতিদেবী তার কানে কানে ,
প্রভাতের সমীরণ যথা চুপিচুপি
কহে কুসুমের কানে মরমবারতা ।
নদীর মনের গান বালক যেমন
বুঝিত , এমন আর কেহ বুঝিত না ।
বিহঙ্গ তাহার কাছে গাইত যেমন ,
এমন কাহারো কাছে গাইত না আর ।
তার কাছে সমীরণ যেমন বহিত
এমন কাহারো কাছে বহিত না আর ।
যখনি রজনীমুখ উজলিত শশী ,
সুপ্ত বালিকার মত যখন বসুধা
সুখের স্বপন দেখি হাসিত নীরবে ,
বসিয়া তটিনীতীরে দেখিত সে কবি - -
স্নান করি জোছনায় উপরে হাসিছে
সুনীল আকাশ , হাসে নিম্নে স্রোতস্বিনী ;
সহসা সমীরণের পাইয়া পরশ
দুয়েকটি ঢেউ কভু জাগিয়া উঠিছে ।
ভাবিত নদীর পানে চাহিয়া চাহিয়া ,
নিশাই কবিতা আর দিবাই বিজ্ঞান ।
দিবসের আলোকে সকলি অনাবৃত ,
সকলি রয়েছে খোলা চখের সমুখে - -
ফুলের প্রত্যেক কাঁটা পাইবে দেখিতে ।
দিবালোকে চাও যদি বনভূমি - পানে ,
কাঁটা খোঁচা কর্দ্দমাক্ত বীভত্স জঙ্গল
তোমার চখের ' পরে হবে প্রকাশিত ;
দিবালোকে মনে হয় সমস্ত জগত্
নিয়মের যন্ত্রচক্রে ঘুরিছে ঘর্ঘরি ।
কিন্তু কবি নিশাদেবী কি মোহন - মন্ত্র
পড়ি দেয় সমুদয় জগতের ' পরে ,
সকলি দেখায় যেন স্বপ্নের মতন ;
ঐ স্তব্ধ নদীজলে চন্দ্রের আলোকে
পিছলিয়া চলিতেছে যেমন তরণী ,
তেমনি সুনীল ঐ আকাশসলিলে
ভাসিয়া চলেছে যেন সমস্ত জগত্ ;
সমস্ত ধরারে যেন দেখিয়া নিদ্রিত ,
একাকী গম্ভীর - কবি নিশাদেবী ধীরে
তারকার ফুলমালা জড়ায়ে মাথায় ,
জগতের গ্রন্থ কত লিখিছে কবিতা ।
এইরূপে সেই কবি ভাবিত কত কি ।
হৃদয় হইল তার সমুদ্রের মত ,
সে সমুদ্রে চন্দ্র সূর্য্য গ্রহ তারকার
প্রতিবিম্ব দিবানিশি পড়িত খেলিত ,
সে সমুদ্র প্রণয়ের জোছনা - পরশে
লঙ্ঘিয়া তীরের সীমা উঠিত উথলি ,
সে সমুদ্র আছিল গো এমন বিস্তৃত
সমস্ত পৃথিবীদেবী , পারিত বেষ্টিতে
নিজ স্নিগ্ধ আলিঙ্গনে । সে সিন্ধু - হৃদয়ে
দুরন্ত শিশুর মত মুক্ত সমীরণ
হু হু করি দিবানিশি বেড়াত খেলিয়া ।
নির্ঝরিণী , সিন্ধুবেলা , পর্ব্বতগহ্বর ,
সকলি কবির ছিল সাধের বসতি ।
তার প্রতি তুমি এত ছিলে অনুকূল
কল্পনা ! সকল ঠাঁই পাইত শুনিতে
তোমার বীণার ধ্বনি , কখনো শুনিত
প্রস্ফুটিত গোলাপের হৃদয়ে বসিয়া
বীণা লয়ে বাজাইছ অস্ফুট কি গান ।
কনককিরণময় উষার জলদে
একাকী পাখীর সাথে গাইতে কি গীত
তাই শুনি যেন তার ভাঙ্গিত গো ঘুম !
অনন্ত - তারা - খচিত নিশীথগগনে
বসিয়া গাইতে তুমি কি গম্ভীর গান ,
তাহাই শুনিয়া যেন বিহ্বলহৃদয়ে
নীরবে নিশীথে যবে একাকী রাখাল
সুদূর কুটীরতলে বাজাইত বাঁশী
তুমিও তাহার সাথে মিলাইতে ধ্বনি ,
সে ধ্বনি পশিত তার প্রাণের ভিতর ।
নিশার আঁধার - কোলে জগত্ যখন
দিবসের পরিশ্রমে পড়িত ঘুমায়ে
তখন সে কবি উঠি তুষারমন্ডিত
সমুচ্চ পর্ব্বতশিরে গাইত একাকী
প্রকৃতিবন্দনাগান মেঘের মাঝারে ।
সে গম্ভীর গান তার কেহ শুনিত না ,
কেবল আকাশব্যাপী স্তব্ধ তারকারা
এক দৃষ্টে মুখপানে রহিত চাহিয়া ।
কেবল , পর্ব্বতশৃঙ্গ করিয়া আঁধার ,
সরল পাদপরাজি নিস্তব্ধ গম্ভীর
ধীরে ধীরে শুনিত গো তাহার সে গান ;
কেবল সুদূর বনে দিগন্তবালায়
হৃদয়ে সে গান পশি প্রতিধ্বনিরূপে
মৃদুতর হোয়ে পুন আসিত ফিরিয়া ।
কেবল সুদূর শৃঙ্গে নির্ঝরিণী বালা
সে গম্ভীর গীতি - সাথে কণ্ঠ মিশাইত ,
নীরবে তটিনী যেত সমুখে বহিয়া ,
নীরবে নিশীথবায়ু কাঁপাত পল্লব ।
গম্ভীরে গাইত কবি - - " হে মহাপ্রকৃতি ,
কি সুন্দর , কি মহান্ মুখশ্রী তোমার ,
শূন্য আকাশের পটে হে প্রকৃতিদেবি
কি কবিতা লিখেছে যে জ্বলন্ত অক্ষরে ,
যত দিন রবে প্রাণ পড়িয়া পড়িয়া
তবু ফুরাবে না পড়া ; মিটিবে না আশ !
শত শত গ্রহ তারা তোমার কটাক্ষে
কাঁপি উঠে থরথরি , তোমার নিশ্বাসে
ঝটিকা বহিয়া যায় বিশ্বচরাচরে ।
কালের মহান্ পক্ষ করিয়া বিস্তার ,
অনন্ত আকাশে থাকি হে আদি জননি ,
শাবকের মত এই অসংখ্য জগত্
তোমার পাখার ছায়ে করিছ পালন !
সমস্ত জগত্ যবে আছিল বালক ,
দুরন্ত শিশুর মত অনন্ত আকাশে
করিত গো ছুটাছুটি না মানি শাসন ,
স্তনদানে পুষ্ট করি তুমি তাহাদের
অলঙ্ঘ্য সখ্যের ডোরে দিলে গো বাঁধিয়া ।
এ দৃঢ় বন্ধন যদি ছিঁড়ে একবার ,
সে কি ভয়ানক কাণ্ড বাঁধে এ জগতে ,
কক্ষচ্ছিন্ন কোটি কোটি সূর্য্য চন্দ্র তারা
অনন্ত আকাশময় বেড়ায় মাতিয়া ,
মণ্ডলে মণ্ডলে ঠেকি লক্ষ সূর্য্য গ্রহ
চূর্ণ চূর্ণ হোয়ে পড়ে হেথায় হোথায় ;
এ মহান্ জগতের ভগ্ন অবশেষ
চূর্ণ নক্ষত্রের স্তূপ , খণ্ড খণ্ড গ্রহ
বিশৃঙ্খল হোয়ে রহে অনন্ত আকাশে !
অনন্ত আকাশ আর অনন্ত সময় ,
যা ভাবিতে পৃথিবীর কীট মানুষের
ক্ষুদ্র বুদ্ধি হোয়ে পড়ে ভয়ে সঙ্কুচিত ,
তাহাই তোমার দেবি সাধের আবাস ।
তোমার মুখের পানে চাহিতে হে দেবি
ক্ষুদ্র মানবের এই স্পর্ধিত জ্ঞানের
দুর্ব্বল নয়ন যায় নিমীলিত হোয়ে ।
হে জননি আমার এ হৃদয়ের মাঝে
অনন্ত - অতৃপ্তি - তৃষ্ণা জ্বলিছে সদাই ,
তাই দেবি পৃথিবীর পরিমিত কিছু
পারে না গো জুড়াইতে হৃদয় আমার ,
তাই ভাবিয়াছি আমি হে মহাপ্রকৃতি ,
মজিয়া তোমার সাথে অনন্ত প্রণয়ে
জুড়াইব হৃদয়ের অনন্ত পিপাসা !
প্রকৃতি জননি ওগো , তোমার স্বরূপ
যত দূর জানিবারে ক্ষুদ্র মানবেরে
দিয়াছ গো অধিকার সদয় হইয়া ,
তত দূর জানিবারে জীবন আমার
করেছি ক্ষেপণ আর করিব ক্ষেপণ ।
ভ্রমিতেছি পৃথিবীর কাননে কাননে - -
বিহঙ্গও যত দূর পারে না উড়িতে
সে পর্ব্বতশিখরেও গিয়াছি একাকী ;
দিবাও পশে নি দেবি যে গিরিগহ্বরে ,
সেথায় নির্ভয়ে আমি করেছি প্রবেশ ।
যখন ঝটিকা ঝঞ্ঝা প্রচণ্ড সংগ্রামে
অটল পর্ব্বতচূড়া করেছে কম্পিত ,
সুগম্ভীর অম্বুনিধি উন্মাদের মত
করিয়াছে ছুটাছুটি যাহার প্রতাপে ,
তখন একাকী আমি পর্ব্বত - শিখরে
দাঁড়াইয়া দেখিয়াছি সে ঘোর বিপ্লব ,
মাথার উপর দিয়া অজস্র অশনি
সুবিকট অট্টহাসে গিয়াছে ছুটিয়া ,
প্রকাণ্ড শিলার স্তূপ পদতল হোতে
পড়িয়াছে ঘর্ঘরিয়া উপত্যকা - দেশে ,
তুষারসঙ্ঘাতরাশি পড়েছে খসিয়া
শৃঙ্গ হোতে শৃঙ্গান্তরে উলটি পালটি ।
অমানিশীথের কালে নীরব প্রান্তরে
বসিয়াছি , দেখিয়াছি চৌদিকে চাহিয়া ,
সর্ব্বব্যাপী নিশীথের অন্ধকার গর্ভে
এখনো পৃথিবী যেন হতেছে সৃজিত ।
স্বর্গের সহস্র আঁখি পৃথিবীর ' পরে
নীরবে রয়েছে চাহি পলকবিহীন ,
স্নেহময়ী জননীর স্নেহ - আঁখি যথা
সুপ্ত বালকের পরে রহে বিকসিত ।
এমন নীরবে বায়ু যেতেছে বহিয়া ,
নীরবতা ঝাঁ ঝাঁ করি গাইছে কি গান - -
মনে হয় স্তব্ধতার ঘুম পাড়াইছে ।
কি সুন্দর রূপ তুমি দিয়াছ উষায় ,
হাসি হাসি নিদ্রোত্থিতা বালিকার মত
আধঘুমে মুকুলিত হাসিমাখা আঁখি !
কি মন্ত্র শিখায়ে দেছ দক্ষিণ - বালারে - -
যে দিকে দক্ষিণবধূ ফেলেন নিঃশ্বাস ,
সে দিকে ফুটিয়া উঠে কুসুম - মঞ্জরী ,
সে দিকে গাহিয়া উঠে বিহঙ্গের দল ,
সে দিকে বসন্ত - লক্ষ্মী উঠেন হাসিয়া ।
কি হাসি হাসিতে জানে পূর্ণিমাশর্ব্বরী - -
সে হাসি দেখিয়া হাসে গম্ভীর পর্ব্বত ,
সে হাসি দেখিয়া হাসে উথল জলধি ,
সে হাসি দেখিয়া হাসে দরিদ্র কুটীর ।
হে প্রকৃতিদেবি তুমি মানুষের মন
কেমন বিচিত্র ভাবে রেখেছ পূরিয়া ,
করুণা , প্রণয় , স্নেহ , সুন্দর শোভন - -
ন্যায় , ভক্তি , ধৈর্য্য আদি সমুচ্চ মহান্ - -
ক্রোধ , দ্বেষ , হিংসা আদি ভয়ানক ভাব ,
নিরাশা মরুর মত দারুণ বিষণ্ণ - -
তেমনি আবার এই বাহির জগত্
বিচিত্র বেশভূষায় করেছ সজ্জিত ।
তোমার বিচিত্র কাব্য - উপবন হোতে
তুলিয়া সুরভি ফুল গাঁথিয়া মালিকা ,
তোমারি চরণতলে দিব উপহার ! "
এইরূপে সুনিস্তব্ধ নিশীথ - গগনে
প্রকৃতি - বন্দনা - গান গাইত সে কবি ।