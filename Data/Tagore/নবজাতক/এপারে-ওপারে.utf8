রাস্তার ওপারে
বাড়িগুলি ঘেঁষাঘেঁষি সারে সারে ।
ওখানে সবাই আছে
ক্ষীণ যত আড়ালের আড়ে - আড়ে কাছে - কাছে ।
যা - খুশী প্রসঙ্গ নিয়ে
ইনিয়ে - বিনিয়ে
নানা কণ্ঠে বকে যায় কলস্বরে ।
অকারণে হাত ধরে ;
যে যাহারে চেনে
পিঠেতে চাপড় দিয়ে নিয়ে যায় টেনে
লক্ষ্যহীন অলিতে গলিতে ,
কথা - কাটাকাটি চলে গলাগলি চলিতে চলিতে ।
বৃথাই কুশলবার্তা জানিবার ছলে
প্রশ্ন করে বিনা কৌতূহলে ।
পরস্পরে দেখা হয় ,
বাঁধা ঠাট্টা করে বিনিময় ।
কোথা হতে অকস্মাত্ ঘরে ঢুকে
হেসে ওঠে অহেতু কৌতুকে ।
" আনন্দবাজার ' হতে সংবাদ - উচ্ছিষ্ট ঘেঁটে ঘেঁটে
ছুটির মধ্যাহ্নবেলা বিষম বিতর্কে যায় কেটে ।
সিনেমা - নটীর ছবি নিয়ে দুই দলে
রূপের তুলনা - দ্বন্দ্ব চলে ,
উত্তাপ প্রবল হয় শেষে
বন্ধুবিচ্ছেদের কাছে এসে ।
পথপ্রান্তে দ্বারের সম্মুখে বসি
ফেরিওয়ালাদের সাথে হুঁকো - হাতে দর - কষাকষি ।
একই সুরে দম দিয়ে বার বার
গ্রামোফোনে চেষ্টা চলে থিয়েটরি গান শিখিবার ।
কোথাও কুকুরছানা ঘেউ - ঘেউ আদরের ডাকে
চমক লাগায় বাড়িটাকে ।
শিশু কাঁদে মেঝে মাথা হানি ,
সাথে চলে গৃহিণীর অসহিষ্ণু তীব্র ধমকানি ।
তাস - পিটোনির শব্দ , নিয়ে জিত হার
থেকে থেকে বিষম চিত্কার ।
যেদিন ট্যাক্সিতে চড়ে জামাই উদয় হয় আসি
মেয়েতে মেয়েতে হাসাহাসি ,
টেপাটেপি , কানাকানি ,
অঙ্গরাগে লাজুকেরে সাজিয়ে দেবার টানাটানি ।
দেউরিতে ছাতে বারান্দায়
নানাবিধ আনাগোনা ক্ষণে ক্ষণে ছায়া ফেলে যায় ।
হেথা দ্বার বন্ধ হয় হোথা দ্বার খোলে ,
দড়িতে গামছা ধুতি ফর্ফর্ শব্দ করি ঝোলে ।
অনির্দিষ্ট ধ্বনি চারি পাশে
দিনে রাত্রে কাজের আভাসে ।
উঠোনে অনবধানে - খুলে - রাখা কলে
জল বহে যায় কলকলে ;
সিঁড়িতে আসিতে যেতে
রাত্রিদিন পথ স্যাঁত্সেঁতে ।
বেলা হলে ওঠে ঝন্ঝনি
বাসন - মাজার ধ্বনি ।
বেড়ি হাতা খুন্তি রান্নাঘরে
ঘরকরনার সুরে ঝংকার জাগায় পরস্পরে ।
কড়ায় সর্ষের তেল চিড়্বিড়্ ফোটে ,
তারি মধ্যে কইমাছ অকস্মাত্ ছ্যাঁক্ করে ওঠে ।
বন্দেমাতরম্ - পেড়ে শাড়ি নিয়ে তাঁতিবউ ডাকে
বউমাকে ।
খেলার ট্রাইসিকেলে
ছড়্ ছড়্ খড়্ খড়্ আঙিনায় ঘোরে কার ছেলে ।
যাদের উদয় অস্ত আপিসের দিক্চক্রবালে
তাদের গৃহিণীদের সকালে বিকালে
দিন পরে দিন যায়
দুইবার জোয়ার - ভাঁটায়
ছুটি আর কাজে ।
হোথা পড়া - মুখস্থের একঘেয়ে অশ্রান্ত আওয়াজে
ধৈর্য হারাইছে পাড়া ,
এগ্জামিনেশনে দেয় তাড়া ।
প্রাণের প্রবাহে ভেসে
বিবিধ ভঙ্গীতে ওরা মেশে ।
চেনা ও অচেনা
লঘু আলাপের ফেনা
আবর্তিয়া তোলে
দেখাশোনা আনাগোনা গতির হিল্লোলে ।
রাস্তার এপারে আমি নিঃশব্দ দুপুরে
জীবনের তথ্য যত ফেলে রেখে দূরে
জীবনের তত্ত্ব যত খুঁজি
নিঃসঙ্গ মনের সঙ্গে যুঝি ,
সারাদিন চলেছে সন্ধান
দুরূহের ব্যর্থ সমাধান ।
মনের ধূসর কূলে
প্রাণের জোয়ার মোরে একদিন দিয়ে গেছে তুলে ।
চারি দিকে তীক্ষ্ণ আলো ঝক্ঝক্ করে
রিক্তরস উদ্দীপ্ত প্রহরে ।
ভাবি এই কথা - -
ওইখানে ঘনীভূত জনতার বিচিত্র তুচ্ছতা
এলোমেলো আঘাতে সংঘাতে
নানা শব্দ নানা রূপ জাগিয়ে তুলিছে দিনরাতে ।
কিছু তার টেঁকে নাকো দীর্ঘকাল ,
মাটিগড়া মৃদঙ্গের তাল
ছন্দটারে তার
বদল করিছে বারংবার ।
তারি ধাক্কা পেয়ে মন
ক্ষণে - ক্ষণ
ব্যগ্র হয়ে ওঠে জাগি
সর্বব্যাপী সামান্যের সচল স্পর্শের লাগি ।
আপনার উচ্চতট হতে
নামিতে পারে না সে যে সমস্তের ঘোলা গঙ্গাস্রোতে ।