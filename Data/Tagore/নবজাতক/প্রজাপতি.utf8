সকালে উঠেই দেখি
প্রজাপতি একি
আমার লেখার ঘরে ,
শেলফের ' পরে
মেলেছে নিস্পন্দ দুটি ডানা - -
রেশমি সবুজ রঙ , তার ' পরে সাদা রেখা টানা ।
সন্ধ্যাবেলা বাতির আলোয় অকস্মাত্
ঘরে ঢুকে সারারাত
কী ভেবেছে কে জানে তা - -
কোনোখানে হেথা
অরণ্যের বর্ণ গন্ধ নাই ,
গৃহসজ্জা ওর কাছে সমস্ত বৃথাই ।
বিচিত্র বোধের এ ভুবন ,
লক্ষকোটি মন
একই বিশ্ব লক্ষকোটি করে জানে
রূপে রসে নানা অনুমানে ।
লক্ষকোটি কেন্দ্র তারা জগতের ,
সংখ্যাহীন স্বতন্ত্র পথের
জীবনযাত্রার যাত্রী ,
দিনরাত্রি
নিজের স্বাতন্ত্র৻রক্ষা - কাজে
একান্ত রয়েছে বিশ্ব - মাঝে ।
প্রজাপতি বসে আছে যে কাব্যপুঁথির ' পরে
স্পর্শ তারে করে ,
চক্ষে দেখে তারে ,
তার বেশি সত্য যাহা তাহা একেবারে
তার কাছে সত্য নয় - -
অন্ধকারময় ।
ও জানে কাহারে বলে মধু , তবু
মধুর কী সে - রহস্য জানে না ও কভু ।
পুষ্পপাত্রে নিয়মিত আছে ওর ভোজ - -
প্রতিদিন করে তার খোঁজ
কেবল লোভের টানে ,
কিন্তু নাহি জানে
লোভের অতীত যাহা । সুন্দর যা , অনির্বচনীয় ,
যাহা প্রিয় ,
সেই বোধ সীমাহীন দূরে আছে
তার কাছে ।
আমি যেথা আছি
মন যে আপন টানে তাহা হতে সত্য লয় বাছি ।
যাহা নিতে নাহি পারে
তাই শূন্যময় হয়ে নিত্য ব্যাপ্ত তার চারি ধারে ।
কী আছে বা নাই কী এ ,
সে শুধু তাহার জানা নিয়ে ।
জানে না যা , যার কাছে স্পষ্ট তাহা , হয়তো - বা কাছে
এখনি সে এখানেই আছে
আমার চৈতন্যসীমা অতিক্রম করি ' বহুদূরে
রূপের অন্তরদেশে অপরূপপুরে ।
সে আলোকে তার ঘর
যে আলো আমার অগোচর ।