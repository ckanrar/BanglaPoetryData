হায় ধরিত্রী , তোমার আঁধার পাতালদেশে
অন্ধ রিপু লুকিয়েছিল ছদ্মবেশে - -
সোনার পুঞ্জ যেথায় রাখ ,
আঁচলতলে যেথায় ঢাক
কঠিন লৌহ , মৃত্যুদূতের চরণধূলির
পিণ্ড তারা , খেলা জোগায়
যমালয়ের ডাণ্ডাগুলির ।
উপর তলায় হাওয়ার দোলায় নবীন ধানে
ধানশ্রীসুর মূর্ছনা দেয় সবুজ গানে ।
দুঃখে সুখে স্নেহে প্রেমে
স্বর্গ আসে মর্তে নেমে ,
ঋতুর ডালি ফুল - ফসলের অর্ঘ্য বিলায় ,
ওড়না রাঙে ধূপছায়াতে
প্রাণনটিনীর নৃত্যলীলায় ।
অন্তরে তোর গুপ্ত যে পাপ রাখলি চেপে
তার ঢাকা আজ স্তরে স্তরে উঠল কেঁপে ।
যে বিশ্বাসের আবাসখানি
ধ্রুব বলেই সবাই জানি
এক নিমেষে মিশিয়ে দিলি ধূলির সাথে ,
প্রাণের দারুণ অবমানন
ঘটিয়ে দিলি জড়ের হাতে ।
বিপুল প্রতাপ থাক্ - না যতই বাহির দিকে
কেবল সেটা স্পর্ধাবলে রয় না টিঁকে ।
দুর্বলতা কুটিল হেসে
ফাটল ধরায় তলায় এসে - -
হঠাত্ কখন দিগ্ব্যাপিনী কীর্তি যত
দর্পহারীর অট্টহাস্যে
যায় মিলিয়ে স্বপ্নমতো ।
হে ধরণী , এই ইতিহাস সহস্রবার
যুগে যুগে উদঘাটিলে সামনে সবার ।
জাগল দম্ভ বিরাট রূপে ,
মজ্জায় তার চুপে চুপে
লাগল রিপুর অলক্ষ্য বিষ সর্বনাশা - -
রূপক নাট্যে ব্যাখ্যা তারি
দিয়েছ আজ ভীষণ ভাষায় ।
যে যথার্থ শক্তি সে তো শান্তিময়ী ,
সৌম্য তাহার কল্যাণরূপ বিশ্বজয়ী ।
অশক্তি তার আসন পেতে
ছিল তোমার অন্তরেতে - -
সেই তো ভীষণ , নিষ্ঠুর তার বীভত্সতা ,
নিজের মধ্যে প্রতিষ্ঠাহীন
তাই সে এমন হিংসারতা ।