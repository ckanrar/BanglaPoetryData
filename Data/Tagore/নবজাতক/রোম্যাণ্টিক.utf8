আমারে বলে যে ওরা রোম্যাণ্টিক ।
সে কথা মানিয়া লই
রসতীর্থ - পথের পথিক ।
মোর উত্তরীয়ে
দুয়ার - বাহিরে তব আসি যবে
সুর করে ডাকি আমি ভোরের ভৈরবে ।
বসন্তবনের গন্ধ আনি তুলে
রজনীগন্ধার ফুলে
নিভৃত হাওয়ায় তব ঘরে ।
কবিতা শুনাই মৃদুস্বরে ,
ছন্দ তাহে থাকে ,
তার ফাঁকে ফাঁকে
শিল্প রচে বাক্যের গাঁথুনি - -
তাই শুনি
নেশা লাগে তোমার হাসিতে ।
আমার বাঁশিতে
যখন আলাপ করি মুলতান
মনের রহস্য নিজ রাগিণীর পায় না সন্ধান ।
যে - কল্পলোকের কেন্দ্রে তোমারে বসাই
ধূলি - আবরণ তার সযত্নে খসাই - -
আমি নিজে সৃষ্টি করি তারে ।
ফাঁকি দিয়ে বিধাতারে
কারুশালা হতে তাঁর চুরি করে আনি রঙ - রস ,
আনি তাঁরি জাদুর পরশ ।
জানি , তার অনেকটা মায়া ,
অনেকটা ছায়া ।
আমারে শুধাও যবে " এরে কভু বলে বাস্তবিক ? '
আমি বলি , " কখনো না , আমি রোম্যাণ্টিক । '
যেথা ঐ বাস্তব জগত্
সেখানে আনাগোনার পথ
আছে মোর চেনা ।
সেথাকার দেনা
শোধ করি - - সে নহে কথায় তাহা জানি - -
তাহার আহ্বান আমি মানি ।
দৈন্য সেথা , ব্যাধি সেথা , সেথায় কুশ্রীতা ,
সেথায় রমণী দস্যুভীতা - -
সেথায় উত্তরী ফেলি পরি বর্ম ;
সেথায় নির্মম কর্ম ;
সেথা ত্যাগ , সেথা দুঃখ , সেথা ভেরি বাজুক " মাভৈঃ ;
শৌখিন বাস্তব যেন সেথা নাহি হই ।
সেথায় সুন্দর যেন ভৈরবের সাথে
চলে হাতে - হাতে ।