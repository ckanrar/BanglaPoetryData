সাড়ে নটা বেজেছে ঘড়িতে ;
সকালের মৃদু শীতে
তন্দ্রাবেশে হাওয়া যেন রোদ পোহাইতেছে
পাহাড়ের উপত্যকা - নিচে
বনের মাথায়
সবুজের আমন্ত্রণ - বিছানো পাতায় ।
বৈঠকখানার ঘরের রেড়িয়োতে
সমুদ্রপারের দেশ হতে
আকাশে প্লাবন আনে সুরের প্রবাহে ,
বিদেশিনী বিদেশের কণ্ঠে গান গাহে
বহু যোজনের অন্তরালে ।
সব তার লুপ্ত হয়ে মিলেছে কেবল সুরে তালে ।
দেহহীন পরিবেশহীন
গীতস্পর্শ হতেছে বিলীন
সমস্ত চেতনা ছেয়ে ।
যে বেলাটি বেয়ে
এল তার সাড়া
সে আমার দেশের সময় - সূত্র - ছাড়া ।
একাকিনী , বহি রাগিণীর দীপশিখা
আসিছে অভিসারিকা
সর্বভারহীনা ;
অরূপা সে , অলক্ষিত আলোকে আসীনা ।
গিরিনদীসমুদ্রের মানে নি নিষেধ ,
করিয়াছে ভেদ
পথে পথে বিচিত্র ভাষার কলরব ,
পদে পদে জন্ম - মৃত্যু বিলাপ - উত্সব ।
রণক্ষেত্রে নিদারুণ হানাহানি ,
লক্ষ লক্ষ গৃহকোণে সংসারের তুচ্ছ কানাকানি ,
সমস্ত সংসর্গ তার
একান্ত করেছে পরিহার ।
বিশ্বহারা
একখানি নিরাসক্ত সংগীতের ধারা ।
যক্ষের বিরহগাথা মেঘদূত
সেও জানি এমনিই অদ্ভুত ।
বাণীমূর্তি সেও একা ।
শুধু নামটুকু নিয়ে কবির কোথাও নেই দেখা ।
তার পাশে চুপ
সেকালের সংসারের সংখ্যাহীন রূপ ।
সেদিনের যে প্রভাতে উজ্জয়িনী ছিল সমুজ্জ্বল
জীবনে উচ্ছল
ওর মাঝে তার কোনো আলো পড়ে নাই ।
রাজার প্রতাপ সেও ওর ছন্দে সম্পূর্ণ বৃথাই ।
যুগ যুগ হয়ে এল পার
কালের বিপ্লব বেয়ে , কোনো চিহ্ন আনে নাই তার ।
বিপুল বিশ্বের মুখরতা
উহার শ্লোকের পটে স্তব্ধ করে দিল সব কথা ।