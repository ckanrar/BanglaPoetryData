দাঁড়িয়ে আছ আধেক - খোলা
বাতায়নের ধারে
নূতন বধূ বুঝি ?
আসবে কখন চুড়িওলা
তোমার গৃহদ্বারে
লয়ে তাহার পুঁজি ।
দেখছ চেয়ে গোরুর গাড়ি
উড়িয়ে চলে ধূলি
খর রোদের কালে ;
দূর নদীতে দিচ্ছে পাড়ি
বোঝাই নৌকাগুলি - -
বাতাস লাগে পালে ।

আধেক - খোলা বিজন ঘরে
ঘোমটা - ছায়ায় ঢাকা
একলা বাতায়নে ,
বিশ্ব তোমার আঁখির ' পরে
কেমনে পড়ে আঁকা ,
তাই ভাবি যে মনে ।
ছায়াময় সে ভুবনখানি
স্বপন দিয়ে গড়া
রূপকথাটি - ছাঁদা ,
কোন্ সে পিতামহীর বাণী - -
নাইকো আগাগোড়া ,
দীর্ঘ ছড়া বাঁধা ।

আমি ভাবি হঠাত্ যদি
বৈশাখের এক দিন
বাতাস বহে বেগে - -
লজ্জা ছেড়ে নাচে নদী
শূন্যে বাঁধনহীন ,
পাগল উঠে জেগে - -
যদি তোমার ঢাকা ঘরে
যত আগল আছে
সকলি যায় দূরে - -
ওই - যে বসন নেমে পড়ে
তোমার আঁখির কাছে
ও যদি যায় উড়ে - -

তীব্র তড়িত্হাসি হেসে
বজ্রভেরীর স্বরে
তোমার ঘরে ঢুকি
জগত্ যদি এক নিমেষে
শক্তিমূর্তি ধরে
দাঁড়ায় মুখোমুখি - -
কোথায় থাকে আধেক - ঢাকা
অলস দিনের ছায়া ,
বাতায়নের ছবি ,
কোথায় থাকে স্বপন - মাখা
আপন - গড়া মায়া - -
উড়িয়া যায় সবি ।

তখন তোমার ঘোমটা - খোলা
কালো চোখের কোণে
কাঁপে কিসের আলো ,
ডুবে তোমার আপন - ভোলা
প্রাণের আন্দোলনে
সকল মন্দ ভালো ।
বক্ষে তোমার আঘাত করে
উত্তাল নর্তনে
রক্ততরঙ্গিণী ।
অঙ্গে তোমার কী সুর তুলে
চঞ্চল কম্পনে
কঙ্কণকিঙ্কিণী ।

আজকে তুমি আপনাকে
আধেক আড়াল করে
দাঁড়িয়ে ঘরের কোণে
দেখতেছ এই জগত্টাকে
কী যে মায়ায় ভরে ,
তাহাই ভাবি মনে ।
অর্থবিহীন খেলার মতো
তোমার পথের মাঝে
চলছে যাওয়া - আসা ,
উঠে ফুটে মিলায় কত
ক্ষুদ্র দিনের কাজে
ক্ষুদ্র কাঁদা - হাসা ।