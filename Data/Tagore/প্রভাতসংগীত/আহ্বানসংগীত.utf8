ওরে তুই জগত্ - ফুলের কীট ,
জগত্ যে তোর শুকায়ে আসিল ,
মাটিতে পড়িল খসে - -
সারা দিন রাত গুমরি গুমরি
কেবলি আছিস বসে ।
মড়কের কণা , নিজ হাতে তুই
রচিলি নিজের কারা ,
আপনার জালে জড়ায়ে পড়িয়া
আপনি হইলি হারা ।
অবশেষে কারে অভিশাপ দিস
হাহুতাশ করে সারা ,
কোণে বসে শুধু ফেলিস নিশাস ,
ঢালিস বিষের ধারা ।
জগত্ যে তোর মুদিয়া আসিল ,
ফুটিতে নারিল আর ,
প্রভাত হইলে প্রাণের মাঝারে
ঝরে না শিশিরধার ।
ফেলিস নিশাস , মরুর বাতাস
জ্বলিস জ্বালাস কত ,
আপন জগতে আপনি আছিস
একটি রোগের মতো ।
হৃদয়ের ভার বহিতে পার না ,
আছ মাথা নত করে - -
ফুটিবে না ফুল , ফলিবে না ফল ,
শুকায়ে পড়িবে মরে ।
রোদন , রোদন , কেবলি রোদন ,
কেবলি বিষাদশ্বাস - -
লুকায়ে , শুকায়ে , শরীর গুটায়ে
কেবলি কোটরে বাস ।
নাই কোনো কাজ - - মাঝে মাঝে চাস
মলিন আপনা - পানে ,
আপনার স্নেহে কাতর বচন
কহিস আপন কানে ।
দিবস রজনী মরীচিকাসুরা
কেবলি করিস পান ।
বাড়িতেছে তৃষা , বিকারের তৃষা - -
ছট্ফট্ করে প্রাণ ।
" দাও দাও ' বলে সকলি যে চাস ,
জঠর জ্বলিছে ভুখে - -
মুঠি মুঠি ধুলা তুলিয়া লইয়া
কেবলি পুরিস মুখে ।
নিজের নিশাসে কুয়াশা ঘনায়ে ,
ঢেকেছে নিজের কায়া ,
পথ আঁধারিয়া পড়েছে সমুখে
নিজের দেহের ছায়া ।
ছায়ার মাঝারে দেখিতে না পাও ,
শব্দ শুনিলে ডর - -
বাহু প্রসারিয়া চলিতে চলিতে ,
নিজেরে আঁকড়ি ধর ।
চারি দিকে শুধু ক্ষুধা ছড়াইছে
যে দিকে পড়িছে দিঠ
বিষেতে ভরিলি জগত্ , রে তুই
কীটের অধম কীট ।
আজিকে বারেক ভ্রমরের মতো
বাহির হইয়া আয় ,
এমন প্রভাতে এমন কুসুম
কেন রে শুকায়ে যায় ।
বাহিরে আসিয়া উপরে বসিয়া
কেবলি গাহিবি গান ,
তবে সে কুসুম কহিবে রে কথা ,
তবে সে খুলিবে প্রাণ ।
আকাশে হাসিবে তরুণ তপন ,
কাননে ছুটিবে বায় ,
চারিদিকে তোর প্রাণের লহরী
উথলি উথলি যায় ।
বায়ুর হিল্লোলে ধরিবে পল্লব
মরমর মৃদু তান ,
চারিদিক হতে কিসের উল্লাসে
পাখিতে গাহিবে গান ।
নদীতে উঠিবে শত শত ঢেউ ,
গাবে তারা কল কল ,
আকাশে আকাশে উথলিবে শুধু
হরষের কোলাহল ।
কোথাও বা হাসি কোথাও বা খেলা
কোথাও বা সুখগান - -
মাঝে বসে তুই বিভোর হইয়া ,
আকুল পরানে নয়ন মুদিয়া
অচেতন সুখে চেতনা হারায়ে
করিবি রে মধুপান ।
ভুলে যাবি ওরে আপনারে তুই
ভুলে যাবি তোর গান ।
মোহ ছুটিবে রে নয়নেতে তোর ,
যে দিকে চাহিবি হয়ে যাবে ভোর ,
যাহারে হেরিবি তাহারে হেরিয়া
মজিয়া রহিবে প্রাণ ।
ঘুমের ঘোরেতে গাহিবে পাখি
এখনো যে পাখি জাগে নি ,
ভোরের আকাশ ধ্বনিয়া ধ্বনিয়া
উঠিবে বিভাসরাগিণী ।
জগত্ - অতীত আকাশ হইতে
বাজিয়া উঠিবে বাঁশি ,
প্রাণের বাসনা আকুল হইয়া
কোথায় যাইবে ভাসি ।
উদাসিনী আশা গৃহ তেয়াগিয়া
অসীম পথের পথিক হইয়া ,
সুদূর হইতে সুদূরে উঠিয়া
আকুল হইয়া চায় ,
যেমন বিভোর চকোরের গান
ভেদিয়া ভেদিয়া সুদূর বিমান
চাঁদের মরণে মরিতে গিয়া
মেঘেতে হারায়ে যায় ।
মুদিত নয়ান , পরান বিভল ,
স্তব্ধ হইয়া শুনিবি কেবল ,
জগতেরে সদা ডুবায়ে দিতেছে
জগত্ - অতীত গান - -
তাই শুনি যেন জাগিতে চাহিছে
ঘুমেতে - মগন প্রাণ ।
জগত্ বাহিরে যমুনাপুলিনে
কে যেন বাজায় বাঁশি ,
স্বপন - সমান পশিতেছে কানে
ভেদিয়া নিশীথরাশি - -
এ গান শুনিনি , এ আলো দেখিনি ,
এ মধু করিনি পান ,
এমন বাতাস পরান পুরিয়া
করে নি রে সুধা দান ,
এমন প্রভাত - কিরণ - মাঝারে
কখনো করি নি স্নান ,
বিফলে জগতে লভিনু জনম ,
বিফলে কাটিল প্রাণ ।
দেখ্ রে সবাই চলেছে বাহিরে
সবাই চলিয়া যায় ,
পথিকেরা সবে হাতে হাতে ধরি
শোন্ রে কী গান গায় ।
জগত্ ব্যাপিয়া শোন্ রে সবাই
ডাকিতেছে , আয় , আয় - -
কেহ বা আগেতে কেহ বা পিছায়ে ,
কেহ ডাক শুনে ধায় ।
অসীম আকাশে স্বাধীন পরানে
প্রাণের আবেগে ছোটে ,
এ শোভা দেখিলে জড়ের শরীরে
পরান নাচিয়া ওঠে ।
তুই শুধু ওরে ভিতরে বসিয়া
গুমরি মরিতে চাস !
তুই শুধু ওরে করিস রোদন ,
ফেলিস দুখের শ্বাস !
ভূমিতে পড়িয়া আঁধারে বসিয়া
আপনা লইয়া রত ,
আপনারে সদা কোলেতে তুলিয়া
সোহাগ করিস কত !
আর কতদিন কাটিবে এমন ,
সময় যে চলে যায় ।
ওই শোন্ ওই ডাকিছে সবাই ,
বাহির হইয়া আয় !