জগত্ - স্রোতে ভেসে চলো , যে যেথা আছ ভাই !
চলেছে যেথা রবি শশী চল্ রে সেথা যাই ।
কোথায় চলে কে জানে তা , কোথায় যাবে শেষে ,
জগত্ - স্রোত বহে গিয়ে কোন্ সাগরে মেশে ।
অনাদি কাল চলে স্রোত অসীম আকাশেতে ,
উঠেছে মহা কলরব অসীমে যেতে যেতে ।
উঠিছে ঢেউ , পড়ে ঢেউ , গনিবে কেবা কত !
ভাসিছে শত গ্রহ তারা , ডুবিছে শত শত ।
ঢেউয়ের ' পরে খেলা করে আলোকে আঁধারেতে ,
জলের কোলে লুকাচুরি জীবনে মরণেতে - - ।
শতেক কোটি গ্রহ তারা যে স্রোতে তৃণপ্রায়
সে স্রোত - মাঝে অবহেলে ঢালিয়া দিব কায় ,
অসীম কাল ভেসে যাব অসীম আকাশেতে ,
জগত্ - কলকলরব শুনিব কান পেতে ।
দেখিব ঢেউ - - উঠে ঢেউ , দেখিব মিশে যায় ,
জীবন - মাঝে উঠে ঢেউ মরণ - গান গায় ।
দেখিব চেয়ে চারি দিকে , দেখিব তুলে মুখ - -
কত - না আশা , কত হাসি , কত - না সুখ দুখ ,
বিরাগ দ্বেষ ভালোবাসা , কত - না হায় - হায় - -
তপন ভাসে , তারা ভাসে , তারাও ভেসে যায় ।
কত - না যায় , কত চায় , কত - না কাঁদে হাসে - -
আমি তো শুধু ভেসে যাব , দেখিব চারি পাশে ।
অবোধ ওরে , কেন মিছে করিস " আমি আমি ।
উজানে যেতে পারিবি কি সাগরপথগামী ?
জগত্ - পানে যাবি নে রে , আপনা - পানে যাবি - -
সে যে রে মহামরুভূমি , কী জানি কী যে পাবি ।
মাথায় করে আপনারে , সুখ - দুখের বোঝা ,
ভাসিতে চাস প্রতিকূলে - - সে তো রে নহে সোজা ।
অবশ দেহ , ক্ষীণ বল , সঘনে বহে শ্বাস ,
লইয়া তোর সুখ - দুখ এখনি পাবি নাশ ।
জগত্ হয়ে রব আমি , একেলা রহিব না ।
মরিয়া যাব একা হলে একটি জলকণা ।
আমার নাহি সুখ দুখ , পরের পানে চাই - -
যাহার পানে চেয়ে দেখি তাহাই হয়ে যাই ।
তপন ভাসে , তারা ভাসে , আমিও যাই ভেসে - -
তাদের গানে আমার গান , যেতেছি এক দেশে ।
প্রভাত সাথে গাহি গান , সাঁঝের সাথে গাই ,
তারার সাথে উঠি আমি - - তারার সাথে যাই ।
ফুলের সাথে ফুটি আমি , লতার সাথে নাচি ,
বায়ুর সাথে ঘুরি শুধু ফুলের কাছাকাছি ।
মায়ের প্রাণে স্নেহ হয়ে শিশুর পানে ধাই ,
দুখীর সাথে কাঁদি আমি সুখীর সাথে গাই ।
সবার সাথে আছি আমি , আমার সাথে নাই ,
জগত্ - স্রোতে দিবানিশি ভাসিয়া চলে যাই ।