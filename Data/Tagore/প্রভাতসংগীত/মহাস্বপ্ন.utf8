পূর্ণ করি মহাকাল পূর্ণ করি অনন্ত গগন ,
নিদ্রামগ্ন মহাদেব দেখিছেন মহান্ স্বপন্ ।
বিশাল জগত্ এই
প্রকাণ্ড স্বপন সেই ,
হৃদয়সমুদ্রে তাঁর উঠিতেছে বিম্বের মতন ।
উঠিতেছে চন্দ্র সূর্য , উঠিতেছে আলোক আঁধার ,
উঠিতেছে লক্ষ লক্ষ নক্ষত্রের জ্যোতি - পরিবার ।
উঠিতেছে , ছুটিতেছে গ্রহ উপগ্রহ দলে দলে ,
উঠিতেছে ডুবিতেছে রাত্রি দিন , আকাশের তলে ।
একা বসি মহাসিন্ধু চিরদিন গাইতেছে গান ,
ছুটিয়া সহস্র নদী পদতলে মিলাইছে প্রাণ ।
তটিনীর কলরব , লক্ষ নির্ঝরের ঝর ঝর ,
সিন্ধুর গম্ভীর গীত , মেঘের গম্ভীর কণ্ঠস্বর ,
ঝটিকা করিছে হা হা আশ্রয় - আলয় তার ছাড়ি
বাজায়ে অরণ্যবীণা ভীমবল শত বাহু নাড়ি ,
রুদ্র রাগ আলাপিয়া গড়ায়ে পড়িছে হিমরাশ
পর্বতদৈত্যের যেন ঘনীভূত ঘোর অট্টহাস ,
ধীরে ধীরে মহারণ্য নাড়িতেছে জটাময় মাথা - -
ঝর ঝর মর মর উঠিতেছে সুগম্ভীর গাথা ।
চেতনার কোলাহলে দিবস পুরিছে দশ দিশি ,
ঝিল্লিরবে একমন্ত্র জপিতেছে তাপসিনী নিশি ,
সমস্ত একত্রে মিলি ধ্বনিয়া ধ্বনিয়া চারি ভিত
উঠাইছে মহা - হৃদে মহা এক স্বপনসংগীত ।
স্বপনের রাজ্য এই স্বপন - রাজ্যের জীবগণ
দেহ ধরিতেছে কত মুহুর্মুহু নূতন নূতন ।
ফুল হয়ে যায় ফল , ফুল ফল বীজ হয় শেষে ,
নব নব বৃক্ষ হয়ে বেঁচে থাকে কানন - প্রদেশে ।
বাষ্প হয় , মেঘ হয় , বিন্দু বিন্দু বৃষ্টিবারিধারা
নির্ঝর তটিনী হয় , ভাঙি ফেলে শিলাময় কারা ।
নিদাঘ মরিয়া যায় , বরষা শ্মশানে আসি তার
নিবায় জলন্ত চিতা বরষিয়া অশ্রুবারিধার ।
বরষা হইয়া বৃদ্ধ শ্বেতকেশ শীত হয়ে যায় ,
যযাতির মতো পুন বসন্তযৌবন ফিরে পায় ।
এক শুধু পুরাতন , আর সব নূতন নূতন
এক পুরাতন হৃদে উঠতেছে নূতন স্বপন ।
অপূর্ণ স্বপনসৃষ্ট মানুষেরা অভাবের দাস ,
জাগ্রত পূর্ণতা - তরে পাইতেছে কত না প্রয়াস ।
চেতনা ছিঁড়িতে চাহে আধো - অচেতন আবরণ - -
দিনরাত্রি এই আশা , এই তার একমাত্র পণ ।
পূর্ণ আত্মা জাগিবেন , কভু কি আসিবে হেন দিন ?
অপূর্ণ জগত্ - স্বপ্ন ধীরে ধীরে হইবে বিলীন ?
চন্দ্র - সূর্য - তারকার অন্ধকার স্বপ্নময়ী ছায়া
জ্যোতির্ময় সে হৃদয়ে ধীরে ধীরে মিলাইবে কায়া ।
পৃথিবী ভাঙিয়া যাবে , একে একে গ্রহতারাগণ
ভেঙে ভেঙে মিলে যাবে একেকটি বিস্বের মতন ।
চন্দ্র - সূর্য - গ্রহ চেয়ে জ্যোতির্ময় মহান্ বৃহত্
জীব - আত্মা মিলাইবে একেকটি জলবিম্ববত্ ।
কভু কি আসিবে , দেব , সেই মহাস্বপ্ন - ভাঙা দিন
সত্যের সমুদ্র - মাঝে আধো সত্য হয়ে যাবে লীন ?
আধেক প্রলয়জলে ডুবে আছে তোমার হৃদয় - -
বলো , দেব , কবে হেন প্রলয়ের হইবে প্রলয় ।