আজ শরতের আলোয় এই যে চেয়ে দেখি
মনে হয় এ যেন আমার প্রথম দেখা ।
আমি দেখলেম নবীনকে ,
প্রতিদিনের ক্লান্ত চোখ
যার দর্শন হারিয়েছে ।
কল্পনা করছি , - -
অনাগত যুগ থেকে
তীর্থযাত্রী আমি
ভেসে এসেছি মন্ত্রবলে ।
উজান স্বপ্নের স্রোতে
পৌঁছলেম এই মুহূর্তেই
বর্তমান শতাব্দীর ঘাটে ।
কেবলি তাকিয়ে আছি উত্সুক চোখে ।
আপনাকে দেখছি আপনার বাইরে , - -
অন্যযুগের অজানা আমি
অভ্যস্ত পরিচয়ের পরপারে ।
তাই তাকে নিয়ে এত গভীর কৌতূহল ।
যার দিকে তাকাই
চক্ষু তাকে আঁকড়িয়ে থাকে
পুষ্পলগ্ন ভ্রমরের মতো ।
আমার নগ্নচিত্ত আজ মগ্ন হয়েছে
সমস্তের মাঝে ।
জনশ্রুতির মলিন হাতের দাগ লেগে
যার রূপ হয়েছে অবলুপ্ত ,
যা পরেছে তুচ্ছতার মলিন চীর
তার সে জীর্ণ উত্তরীয় আজ গেল খসে ।
দেখা দিল সে অস্তিত্বের পূর্ণ মূল্যে ।
দেখা দিল সে অনির্বচনীয়তায় ।
যে বোবা আজ পর্যন্ত ভাষা পায়নি
জগতের সেই অতি প্রকাণ্ড উপেক্ষিত
আমার সামনে খুলেছে তার অচল মৌন ,
ভোর - হয়ে - ওঠা বিপুল রাত্রির প্রান্তে
প্রথম চঞ্চল বাণী জাগল যেন ।
আমার এতকালের কাছের জগতে
আমি ভ্রমণ করতে বেরিয়েছি দূরের পথিক ।
তার আধুনিকের ছিন্নতার ফাঁকে ফাঁকে
দেখা দিয়েছে চিরকালের রহস্য ।
সহমরণের বধূ
বুঝি এমনি করেই দেখতে পায়
মৃত্যুর ছিন্নপর্দার ভিতর দিয়ে
নূতন চোখে
চিরজীবনের অম্লান স্বরূপ ।