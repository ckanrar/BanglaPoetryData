নূতন কল্পে
সৃষ্টির আরম্ভে আঁকা হল অসীম আকাশে
কালের সীমানা
আলোর বেড়া দিয়ে ।
সব চেয়ে বড়ো ক্ষেত্রটি
অযুত নিযুত কোটি কোটি বত্সরের মাপে ।
সেখানে ঝাঁকে ঝাঁকে
জ্যোতিষ্কপতঙ্গ দিয়েছে দেখা ,
গণনায় শেষ করা যায় না ।
তারা কোন্ প্রথম প্রত্যুষের আলোকে
কোন্ গুহা থেকে উড়ে বেরোল অসংখ্য ,
পাখা মেলে ঘুরে বেড়াতে লাগল চক্রপথে
আকাশ থেকে আকাশে ।
অব্যক্তে তারা ছিল প্রচ্ছন্ন ,
ব্যক্তের মধ্যে ধেয়ে এল
মরণের ওড়া উড়তে ; - -
তারা জানে না কিসের জন্যে
এই মৃত্যুর দুর্দান্ত আবেগ ।
কোন্ কেন্দ্রে জ্বলছে সেই মহা আলোক
যার মধ্যে ঝাঁপ দিয়ে পড়বার জন্যে
হয়েছে উন্মত্তের মতো উত্সুক ।
আয়ুর অবসান খুঁজছে আয়ুহীনের অচিন্ত্য রহস্যে ।
একদিন আসবে কল্পসন্ধ্যা ,
আলো আসবে ম্লান হয়ে ,
ওড়ার বেগ হবে ক্লান্ত
পাখা যাবে খসে ,
লুপ্ত হবে ওরা
চিরদিনের অদৃশ্য আলোকে ।
ধরার ভূমিকায় মানব - যুগের
সীমা আঁকা হয়েছে
ছোটো মাপে
আলোক - আঁধারের পর্যায়ে
নক্ষত্রলোকের বিরাট দৃষ্টির
অগোচরে ।
সেখানকার নিমেষের পরিমাণে
এখানকার সৃষ্টি ও প্রলয় ।
বড়ো সীমানার মধ্যে মধ্যে
ছোটো ছোটো কালের পরিমণ্ডল
আঁকা হচ্ছে মোছা হচ্ছে ।
বুদ্বুদের মতো উঠল মহেন্দজারো ,
মরুবালুর সমুদ্রে , নিঃশব্দে গেল মিলিয়ে ।
সুমেরিয়া , আসীরিয়া , ব্যাবিলন , মিসর ,
দেখা দিল বিপুল বলে
কালের ছোটো - বেড়া - দেওয়া
ইতিহাসের রঙ্গস্থলীতে ,
কাঁচা কালির লিখনের মতো
লুপ্ত হয়ে গেল
অস্পষ্ট কিছু চিহ্ন রেখে ।
তাদের আকাঙক্ষাগুলো ছুটেছিল পতঙ্গের মতো
অসীম দুর্লক্ষ্যের দিকে ।
বীরেরা বলেছিল
অমর করবে সেই আকাঙক্ষার কীর্তিপ্রতিমা ;
তুলেছিল জয়স্তম্ভ ।
কবিরা বলেছিল , অমর করবে
সেই আকাঙক্ষার বেদনাকে ,
রচেছিল মহাকবিতা ।
সেই মুহূর্তে মহাকাশের অগণ্য - যোজন পত্রপটে
লেখা হচ্ছিল
ধাবমান আলোকের জ্বলদক্ষরে
সুদূর নক্ষত্রের
হোমহুতাগ্নির মন্ত্রবাণী ।
সেই বাণীর একটি একটি ধ্বনির
উচ্চারণ কালের মধ্যে
ভেঙে পড়েছে যুগের জয়স্তম্ভ ,
নীরব হয়েছে কবির মহাকাব্য ,
বিলীন হয়েছে আত্মগৌরবে স্পর্ধিত জাতির ইতিহাস ।
আজ রাত্রে আমি সেই নক্ষত্রলোকের
নিমেষহীন আলোর নিচে
আমার লতাবিতানে বসে
নমস্কার করি মহাকালকে ।
অমরতার আয়োজন
শিশুর শিথিল মুষ্টিগত
খেলার সামগ্রীর মতো
ধুলায় পড়ে বাতাসে যাক উড়ে ।
আমি পেয়েছি ক্ষণে ক্ষণে অমৃতভরা
মুহূর্তগুলিকে ,
তার সীমা কে বিচার করবে ?
তার অপরিমেয় সত্য
অযুত নিযুত বত্সরের
নক্ষত্রের পরিধির মধ্যে
ধরে না ;
কল্পান্ত যখন তার সকল প্রদীপ নিবিয়ে
সৃষ্টির রঙ্গমঞ্চ দেবে অন্ধকার করে
তখনো সে থাকবে প্রলয়ের নেপথ্যে
কল্পান্তরের প্রতীক্ষায় ।