শ্রীযুক্ত চারুচন্দ্র দত্ত প্রিয়বরেষু

তুমি গল্প জমাতে পার ।
বসো তোমার কেদারায় ,
ধীরে ধীরে টান দাও গুড়গুড়িতে ,
উছলে ওঠে আলাপ
তোমার ভিতর থেকে
হালকা ভাষায় ,
যেন নিরাসক্ত ঔত্সুক্যে ,
তোমার কৌতুকে - ফেনিল মনের
কৌতূহলের উত্স থেকে ।
ঘুরেছ নানা জায়গায় , নানা কাজে ,
আপন দেশে , অন্য দেশে ।
মনটা মেলে রেখেছিলে চারদিকে ,
চোখটা ছিলে খুলে ।
মানুষের যে - পরিচয়
তার আপন সহজভাবে ,
যেমন - তেমন অখ্যাত ব্যাপারের ধারায়
দিনে দিনে যা গাঁথা হয়ে ওঠে ,
সামান্য হলেও যাতে আছে
সত্যের ছাপ ,
অকিঞ্চিত্কর হলেও যার আছে বিশেষত্ব ,
সেটা এড়ায়নি তোমার দৃষ্টি ।
সেইটে দেখাই সহজ নয় ,
পণ্ডিতের দেখা সহজ ।
শুনেছি তোমার পাঠ ছিল সায়ান্সে ,
শুনেছি শাস্ত্রও পড়েছ সংস্কৃত ভাষায় ;
পার্সি জবানিও জানা আছে ।
গিয়েছ সমুদ্রপারে ,
ভারতে রাজসরকারের
ইম্পীরিয়ল রথযাত্রার লম্বা দড়িতে
" হেঁইয়ো ' বলে দিতে হয়েছে টান ।
অর্থনীতি রাষ্ট্রনীতি
মগজে বোঝাই হয়েছে কম নয় ,
পুঁথির থেকেও কিছু ,
মানুষের প্রাণযাত্রা থেকেও বিস্তর ।
তবু সব - কিছু নিয়ে
তোমার যে পরিচয় মুখ্য
সে তোমার আলাপ - পরিচয়ে ।
তুমি গল্প জমাতে পার ।
তাই যখন - তখন দেখি ,
তোমার ঘরে মানুষ লেগেই আছে ,
কেউ তোমার চেয়ে বয়সে ছোটো
কেউ বয়সে বেশি ।
গল্প করতে গিয়ে মাস্টারি কর না ,
এই তোমার বাহাদুরি ।
তুমি মানুষকে জান , মানুষকে জানাও ,
জীবলীলার মানুষকে ।
একে নাম দিতে পারি সাহিত্য , - -
সব - কিছুর কাছে - থাকা ।
তুমি জমা করেছ তোমার মনে
নানা লোকের সঙ্গ ,
সেইটে দিতে পার সবাইকে
অনায়াসে , - -
সেইটেকে জ্ঞানবিজ্ঞানের তকমা পরিয়ে
পণ্ডিত - পেয়াদা সাজাও না
থমকিয়ে দিতে ভালোমানুষকে ।
তোমার জ্ঞানবিজ্ঞানের ভাণ্ডারটা
পূর্ণ আছে যথাস্থানেই ।
সেটা বৈঠকখানাকে কোণ - ঠেসা করে রাখেনি ।
যেখানে আসন পাত '
গল্পের ভোজে
সেখানে ক্ষুধিতের পাতের থেকে ঠেকিয়ে রাখ
লাইব্রেরি ল্যাবরেটরিকে ।
একটিমাত্র কারণ , - -
মানুষের ' পরে আছে তোমার দরদ , - -
যে - মানুষ চলতে চলতে হাঁপিয়ে ওঠে
সুখদুঃখের দুর্গম পথে ,
বাঁধা পড়ে নানা বন্ধনে
ইচ্ছায় অনিচ্ছায় , - -
যে - মানুষ বাঁচে ,
যে - মানুষ মরে
অদৃষ্টের গোলকধাঁদার পাকে ।
সে - মানুষ রাজাই হোক ভিখিরিই হোক
তার কথা শুনতে মানুষের অসীম আগ্রহ ।
তার কথা যে - লোক পারে বলতে সহজেই
সে - ই পারে ,
অন্যে পারে না ।
বিশেষ এই হাল - আমলে ।
আজ মানুষের জানাশোনা
তার দেখাশোনাকে
দিয়েছে আপাদমস্তক ঢেকে ।
একটু ধাক্কা পেলে
তার মুখে নানা কথা অনর্গল ছিটকে পড়ে - -
নানা সমস্যা , নানা তর্ক ,
একান্ত মানুষের আসল কথাটা
যায় খাটো হয়ে ।
আজ বিপুল হল সমস্যা ,
বিচিত্র হল তর্ক ,
দুর্ভেদ্য হল সংশয় , - -
আজকের দিনে
সেইজন্যেই এত করে বন্ধুকে খুঁজি ,
মানুষের সহজ বন্ধুকে
যে গল্প জমাতে পারে ।
এ দুর্দিনে
মাস্টারমশায়কেও অত্যন্ত দরকার ।
তাঁর জন্যে ক্লাস আছে
পাড়ায় পাড়ায় - -
প্রায়মারি , সেকেণ্ডারি ।
গল্পের মজলিস জোটে দৈবাত্ ।
সমুদ্রের ওপারে
একদিন ওরা গল্পের আসর খুলেছিল ,
তখন ছিল অবকাশ ;
ওরা ছেলেদের কাছে শুনিয়েছিল ,
রবিন্সন্ ক্রুসো ,
সকল বয়সের মানুষের কাছে
ডন্ কুইক্সোট্ ।
দুরূহ ভাবনার আঁধি লাগল
দিকে দিকে ;
লেক্চারের বান ডেকে এল ,
জলে স্থলে কাদায় পাঁকে
গেল ঘুলিয়ে ।
অগত্যা
অধ্যাপকেরা জানিয়ে দিলে
একেই বলে গল্প ।
বন্ধু ,
দুঃখ জানাতে এলুম
তোমার বৈঠকে ।
আজকাল - এর ছাত্রেরা দেয়
আজকাল - এর দোহাই ।
আজকাল - এর মুখরতায়
তাদের অটুট বিশ্বাস ।
হায় রে আজকাল
কত ডুবে গেল কালের মহাপ্লাবনে
মোটাদামের মার্কা - মারা
পসরা নিয়ে ।
যা চিরকাল - এর
তা আজ যদি বা ঢাকা পড়ে
কাল উঠবে জেগে ।
তখন মানুষ আবার বলবে খুশি হয়ে , - -
গল্প বলো ।