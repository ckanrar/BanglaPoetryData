কালো অন্ধকারের তলায়
পাখির শেষ গান গিয়েছে ডুবে ।
বাতাস থমথমে ,
গাছের পাতা নড়ে না ,
স্বচ্ছরাত্রের তারাগুলি
যেন নেমে আসছে
পুরাতন মহানিম গাছের
ঝিল্লি - ঝংকৃত স্তব্ধ রহস্যের কাছাকাছি ।
এমন সময়ে হঠাত্ আবেগে
আমার হাত ধরলে চেপে ;
বললে , " তোমাকে ভুলব না কোনোদিনই । "
দীপহীন বাতায়নে
আমার মূর্তি ছিল অস্পষ্ট ,
সেই ছায়ার আবরণে
তোমার অন্তরতম আবেদনের
সংকোচ গিয়েছিল কেটে ।
সেই মুহূর্তে তোমার প্রেমের অমরাবতী
ব্যাপ্ত হল অনন্ত স্মৃতির ভূমিকায় ।
সেই মুহূর্তের আনন্দবেদনা
বেজে উঠল কালের বীণায় ,
প্রসারিত হল আগামী জন্মজন্মান্তরে ।
সেই মুহূর্তে আমার আমি
তোমার নিবিড় অনুভবের মধ্যে
পেল নিঃসীমতা ।
তোমার কম্পিত কণ্ঠের বাণীটুকুতে
সার্থক হয়েছে আমার প্রাণের সাধনা ,
সে পেয়েছে অমৃত ।
তোমার সংসারে অসংখ্য যা - কিছু আছে
তার সবচেয়ে অত্যন্ত করে আছি আমি ,
অত্যন্ত বেঁচে ।
এই নিমেষটুকুর বাইরে আর যা - কিছু
সে গৌণ ।
এর বাইরে আছে মরণ ,
একদিন রূপের আলো - জ্বালা রঙ্গমঞ্চ থেকে
সরে যাব নেপথ্যে ।
প্রত্যক্ষ সুখদুঃখের জগতে
মূর্তিমান অসংখ্যতার কাছে
আমার স্মরণচ্ছায়া মানবে পরাভব ।
তোমার দ্বারের কাছে আছে যে কৃষ্ণচূড়া
যার তলায় দুবেলা জল দাও আপন হাতে ,
সেও প্রধান হয়ে উঠে '
তার ডালপালার বাইরে
সরিয়ে রাখবে আমাকে
বিশ্বের বিরাট অগোচরে ।
তা হোক ,
এও গৌণ ।