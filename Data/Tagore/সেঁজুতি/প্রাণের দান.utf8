অব্যক্তের অন্তঃপুরে উঠেছিলে জেগে ,
তার পর হতে তরু , কী ছেলেখেলায়
নিজেরে ঝরায়ে চল চলাহীন বেগে ,
পাওয়া দেওয়া দুই তব হেলায় - ফেলায় ।
প্রাণের উত্সাহ নাহি পায় সীমা খুঁজি
মর্মরিত মাধুর্যের সৌরভসম্পদে ।
মৃত্যুর উত্সাহ সেও অফুরন্ত বুঝি
জীবনের বিত্তনাশ করে পদে পদে ।
আপনার সার্থকতা আপনার প্রতি
আনন্দিত ঔদাসীন্যে ; পাও কোন্ সুধা
রিক্ততায় ; পরিতাপহীন আত্মক্ষতি
মিটায় জীবনযজ্ঞে মরণের ক্ষুধা ।
এমনি মৃত্যুর সাথে হোক মোর চেনা ,
প্রাণেরে সহজে তার করিব খেলেনা ।