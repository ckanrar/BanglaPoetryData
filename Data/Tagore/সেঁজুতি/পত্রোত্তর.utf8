ডাক্তার শ্রীসুরেন্দ্রনাথ দাসগুপ্তকে লিখিত
বন্ধু ,
চিরপ্রশ্নের বেদীসম্মুখে চিরনির্বাক রহে
বিরাট নিরুত্তর ,
তাহারি পরশ পায় যবে মন নম্রললাটে বহে
আপন শ্রেষ্ঠ বর ।
খনে খনে তারি বহিরঙ্গণদ্বারে
পুলকে দাঁড়াই , কত কী যে হয় বলা ;
শুধু মনে জানি বাজিল না বীণাতারে
পরমের সুরে চরমের গীতিকলা ।
চকিত আলোকে কখনো সহসা দেখা দেয় সুন্দর ,
দেয় না তবুও ধরা - -
মাটির দুয়ার ক্ষণেক খুলিয়া আপন গোপন ঘর
দেখায় বসুন্ধরা ।
আলোকধামের আভাস সেথায় আছে
মর্তের বুকে অমৃত পাত্রে ঢাকা ;
ফাগুন সেথায় মন্ত্র লাগায় গাছে ,
অরূপের রূপ পল্লবে পড়ে আঁকা ।
তারি আহ্বানে সাড়া দেয় প্রাণ , জাগে বিস্মিত সুর ,
নিজ অর্থ না জানে ;
ধুলিময় বাধা - বন্ধ এড়ায়ে চলে যাই বহুদূর
আপনারি গানে গানে ।
" দেখেছি দেখেছি ' এই কথা বলিবারে
সুর বেধে যায় , কথা না জোগায় মুখে ;
ধন্য যে আমি , সে কথা জানাই কারে - -
পরশাতীতের হরষ জাগে যে বুকে ।
দুঃখ পেয়েছি , দৈন্য ঘিরেছে , অশ্লীল দিনে রাতে
দেখেছি কুশ্রীতারে ,
মানুষের প্রাণে বিষ মিশায়েছে মানুষ আপন হাতে ,
ঘটেছে তা বারে বারে ।
তবু তো বধির করে নি শ্রবণ কভু ,
বেসুর ছাপায়ে কে দিয়েছে সুর আনি ;
পুরুষকলুষ ঝঞ্ঝায় শুনি তবু
চিরদিবসের শান্ত শিবের বাণী ।
যাহা জানিবার কোনোকালে তার জেনেছি যে কোনোকিছু
কে তাহা বলিতে পারে - -
সকল পাওয়ার মাঝে না - পাওয়ার চলিয়াছি পিছু পিছু
অচেনার অভিসারে ।
অবুও চিত্ত অহেতু আনন্দেতে
বিশ্বনৃত্যলীলায় উঠেছে মেতে ;
সেই ছন্দেই মুক্তি আমার পাব ,
মৃত্যুর পথে মৃত্যু এড়ায়ে যাব ।
ওই শুনি আমি চলেছে আকাশে বাঁধন - ছেঁড়ার রবে
নিখিল আত্মহারা ;
ওই দেখি আমি অন্তবিহীন সত্তার উত্সবে
ছুটেছে প্রাণের ধারা ।
সে ধারার বেগ লেগেছে আমার মনে
এ ধরণী হতে বিদায় নেবার ক্ষণে ;
নিবায়ে ফেলিব ঘরের কোণের বাতি ,
যাব অলক্ষ্যে সূর্যতারার সাথি ।
কী আছে জানি না দিন - অবসানে মৃত্যুর অবশেষে ;
এ প্রাণের কোনো ছায়া
শেষ আলো দিয়ে ফেলিবে কি রঙ অন্তরবির দেশে ,
রচিবে কি কোনো মায়া ।
জীবনেরে যাহা জেনেছি অনেক তাই ;
সীমা থাকে থাক্ , তবু তার সীমা নাই ।
নিবিড় তাহার সত্য আমার প্রাণে
নিখিল ভুবন ব্যাপিয়া নিজেরে জানে ।