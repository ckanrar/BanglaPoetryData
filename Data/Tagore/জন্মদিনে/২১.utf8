রক্তমাখা দন্তপংক্তি হিংস্র সংগ্রামের
শত শত নগরগ্রামের
অন্ত্র আজ ছিন্ন ছিন্ন করে ;
ছুটে চলে বিভীষিকা মূর্ছাতুর দিকে দিগন্তরে ।
বন্যা নামে যমলোক হতে ,
রাজ্যসাম্রাজ্যের বাঁধ লুপ্ত করে সর্বনাশা স্রোতে ।
যে লোভ - রিপুরে
লয়ে গেছে যুগে যুগে দূরে দূরে
সভ্য শিকারীর দল পোষমানা শ্বাপদের মতো ,
দেশবিদেশের মাংস করেছে বিক্ষত ,
লোলজিহ্বা সেই কুকুরের দল
অন্ধ হয়ে ছিঁড়িল শৃঙ্খল ,
ভুলে গেল আত্মপর ;
আদিম বন্যতা তার উদ্বারিয়া উদ্দাম নখর
পুরাতন ঐতিহ্যের পাতাগুলা ছিন্ন করে ,
ফেলে তার অক্ষরে অক্ষরে
পঙ্কলিপ্ত চিহ্নের বিকার ।
অসন্তুষ্ট বিধাতার
ওরা দূত বুঝি ,
শত শত বর্ষের পাপের পুঁজি
ছড়াছড়ি করে দেয় এক সীমা হতে সীমান্তরে ,
রাষ্ট্রমদমত্তদের মদ্যভান্ড চূর্ণ করে
আবর্জনাকুণ্ডতলে ।
মানব আপন সত্তা ব্যর্থ করিয়াছে দলে দলে ,
বিধাতার সংকল্পের নিত্যই করেছে বিপর্যয়
ইতিহাসময় ।
সেই পাপে
আত্মহত্যা - অভিশাপে
আপনার সাধিছে বিলয় ।
হয়েছে নির্দয়
আপন ভীষণ শত্রু আপনার ' পরে ,
ধূলিসাত্ করে
ভুরিভোজী বিলাসীর
ভাণ্ডারপ্রাচীর ।
শ্মশানবিহারবিলাসিনী
ছিন্নমস্তা , মুহূর্তেই মানুষের সুখস্বপ্ন জিনি
বক্ষ ভেদি দেখা দিল আত্মহারা ,
শতস্রোতে নিজ রক্তধারা
নিজে করি পান ।
এ কুত্সিত লীলা যবে হবে অবসান ,
বীভত্স তান্ডবে
এ পাপযুগের অন্ত হবে ,
মানব তপস্বীবেশে
চিতাভস্মশয্যাতলে এসে
নবসৃষ্টি - ধ্যানের আসনে
স্থান লবে নিরাসক্তমনে - -
আজি সেই সৃষ্টির আহ্বান
ঘোষিছে কামান ।