তবে আমি যাই গো তবে যাই
ভোরের বেলা শূন্য কোলে
ডাকবি যখন খোকা বলে ,
বলব আমি , " নাই সে খোকা নাই । '
মা গো , যাই ।
হাওয়ার সঙ্গে হাওয়া হয়ে
যাব মা , তোর বুকে বয়ে ,
ধরতে আমায় পারবি নে তো হাতে ।
জলের মধ্যে হব মা , ঢেউ ,
জানতে আমায় পারবে না কেউ - -
স্নানের বেলা খেলব তোমার সাথে ।
বাদলা যখন পড়বে ঝরে
রাতে শুয়ে ভাববি মোরে ,
ঝর্ঝরানি গান গাব ওই বনে ।
জানলা দিয়ে মেঘের থেকে
চমক মেরে যাব দেখে ,
আমার হাসি পড়বে কি তোর মনে ।
খোকার লাগি তুমি মা গো ,
অনেক রাতে যদি জাগ
তারা হয়ে বলব তোমায় , " ঘুমো ! '
তুই ঘুমিয়ে পড়লে পরে
জ্যোত্স্না হয়ে ঢুকব ঘরে ,
চোখে তোমার খেয়ে যাব চুমো ।
স্বপন হয়ে আঁখির ফাঁকে
দেখতে আমি আসব মাকে ,
যাব তোমার ঘুমের মধ্যিখানে ।
জেগে তুমি মিথ্যে আশে
হাত বুলিয়ে দেখবে পাশে - -
মিলিয়ে যাব কোথায় কে তা জানে ।
পুজোর সময় যত ছেলে
আঙিনায় বেড়াবে খেলে ,
বলবে " খোকা নেই রে ঘরের মাঝে ।
আমি তখন বাঁশির সুরে
আকাশ বেয়ে ঘুরে ঘুরে
তোমার সাথে ফিরব সকল কাজে ।
পুজোর কাপড় হাতে করে
মাসি যদি শুধায় তোরে ,
" খোকা তোমার কোথায় গেল চলে । '
বলিস " খোকা সে কি হারায় ,
আছে আমার চোখের তারায় ,
মিলিয়ে আছে আমার বুকে কোলে । '