মোটা মোটা কালো মেঘ
ক্লান্ত পালোয়ানের দল যেন ,
সমস্ত রাত বর্ষণের পর
আকাশের এক পাশে এসে জমল
ঘেঁষাঘেঁষি করে ।
বাগানের দক্ষিণ সীমায় সেগুন গাছে
মঞ্জরীর ঢেউগুলোতে হঠাত্ পড়ল আলো ,
চমকে উঠল বনের ছায়া ।
শ্রাবণ মাসের রৌদ্র দেখা দিয়েছে
অনাহূত অতিথি ,
হাসির কোলাহল উঠল
গাছে গাছে ডালে - পালায় ।
রোদ - পোহানো ভাবনাগুলো
ভেসে ভেসে বেড়ালো মনের দূর গগনে ।
বেলা গেল অকাজে ।

বিকেলে হঠাত্ এল গুরু গুরু ধ্বনি ,
কার যেন সংকেত ।
এক মুহূর্তে মেঘের দল
বুক ফুলিয়ে হু হু করে ছুটে আসে
তাদের কোণ ছেড়ে ।
বাঁধের জল হয়ে গেল কালো ,
বটের তলায় নামল থম্থমে অন্ধকার ।
দূর বনের পাতায় পাতায়
বেজে ওঠে ধারাপতনের ভূমিকা ।
দেখতে দেখতে ঘনবৃষ্টিতে পাণ্ডুর হয়ে আসে
সমস্ত আকাশ ,
মাঠ ভেসে যায় জলে ।
বুড়ো বুড়ো গাছগুলো আলুথালু মাতামাতি করে
ছেলেমানুষের মতো ;
ধৈর্য থাকে না তালের পাতায় , বাঁশের ডালে ।
একটু পরেই পালা হল শেষ - -
আকাশ নিকিয়ে গেল কে ।
কৃষ্ণপক্ষের কৃশ চাঁদ যেন রোগশয্যা ছেড়ে
ক্লান্ত হাসি নিয়ে অঙ্গনে বাহির হয়ে এল ।

মন বলে , এই আমার যত দেখার টুকরো
চাই নে হারাতে ।
আমার সত্তর বছরের খেয়ায়
কত চল্তি মুহূর্ত উঠে বসেছিল ,
তারা পার হয়ে গেছে অদৃশ্যে ।
তার মধ্যে দুটি - একটি কুঁড়েমির দিনকে
পিছনে রেখে যাব
ছন্দে - গাঁথা কুঁড়েমির কারুকাজে ,
তারা জানিয়ে দেবে আশ্চর্য কথাটি
একদিন আমি দেখেছিলেম এই সব - কিছু ।