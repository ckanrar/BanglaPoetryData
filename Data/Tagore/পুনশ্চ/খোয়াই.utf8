পশ্চিমে বাগান বন চষা - খেত
মিলে গেছে দূর বনান্তে বেগনি বাষ্পরেখায় ;
মাঝে আম জাম তাল তেঁতুলে ঢাকা
সাঁওতালপাড়া ;
পাশ দিয়ে ছায়াহীন দীর্ঘ পথ গেছে বেঁকে
রাঙা পাড় যেন সবুজ শাড়ির প্রান্তে কুটিল রেখায় ।
হঠাত্ উঠেছে এক - একটা যূথভ্রষ্ট তালগাছ ,
দিশাহারা অনির্দিষ্টকে যেন দিক দেখাবার ব্যাকুলতা ।
পৃথিবীর একটানা সবুজ উত্তরীয়
তারি এক ধারে ছেদ পড়েছে উত্তর দিকে ,
মাটি গেছে ক্ষয়ে ,
দেখা দিয়েছে
উর্মিল লাল কাঁকরের নিস্তব্ধ তোলপাড় - -
মাঝে মাঝে মরচে - ধরা কালো মাটি
মহিষাসুরের মুণ্ড যেন ।
পৃথিবী আপনার একটি কোণের প্রাঙ্গণে
বর্ষাধারার আঘাতে বানিয়েছে
ছোটো ছোটো অখ্যাত খেলার পাহাড় ,
বয়ে চলেছে তার তলায় তলায় নামহীন খেলার নদী ।

শরত্কালে পশ্চিম - আকাশে
সূর্যাস্তের ক্ষণিক সমারোহে
রঙের সঙ্গে রঙের ঠেলাঠেলি - -
তখন পৃথিবীর এই ধূসর ছেলেমানুষির উপরে
দেখেছি সেই মহিমা
যা একদিন পড়েছে আমার চোখে
দুর্লভ দিনাবসানে
রোহিত সমুদ্রের তীরে তীরে
জনশূন্য তরুহীন পর্বতের রক্তবর্ণ শিখরশ্রেণীতে ,
রুষ্টরুদ্রের প্রলয়ভ্রূকুঞ্চনের মতো ।
এই পথে ধেয়ে এসেছে কালবৈশাখীর ঝড় ,
গেরুয়া পতাকা উড়িয়ে
ঘোড়সওয়ার বর্গি - সৈন্যের মতো - -
কাঁপিয়ে দিয়েছে শাল - সেগুনকে ,
নুইয়ে দিয়েছে ঝাউয়ের মাথা ,
হায় - হায় রব তুলেছে বাঁশের বনে ,
কলাবাগানে করেছে দুঃশাসনের দৌরাত্ম্য ।
ক্রন্দিত আকাশের নীচে ওই ধূসর বন্ধুর
কাঁকরের স্তূপগুলো দেখে মনে হয়েছে
লাল সমুদ্রে তুফান উঠল ,
ছিটকে পড়ছে তার শীকরবিন্দু ।

এসেছিলেম বালককালে ।
ওখানে গুহাগহ্বরে
ঝির্ ঝির্ ঝর্নার ধারায়
রচনা করেছি মন - গড়া রহস্যকথা ,
খেলেছি নুড়ি সাজিয়ে
নির্জন দুপুর বেলায় আপন - মনে একলা ।
তার পরে অনেক দিন হল ,
পাথরের উপর নির্ঝরের মতো
আমার উপর দিয়ে
বয়ে গেল অনেক বত্সর ।
রচনা করতে বসেছি একটা কাজের রূপ
ওই আকাশের তলায় ভাঙামাটির ধারে ,
ছেলেবেলায় যেমন রচনা করেছি
নুড়ির দুর্গ !
এই শালবন , এই একলা - মেজাজের তালগাছ ,
ওই সবুজ মাঠের সঙ্গে রাঙামাটির মিতালি
এর পানে অনেক দিন যাদের সঙ্গে দৃষ্টি মিলিয়েছি ,
যারা মন মিলিয়েছিল
এখানকার বাদল - দিনে আর আমার বাদল - গানে ,
তারা কেউ আছে কেউ গেল চলে ।
আমারও যখন শেষ হবে দিনের কাজ ,
নিশীথরাত্রের তারা ডাক দেবে
আকাশের ও পার থেকে - -
তার পরে ?
তার পরে রইবে উত্তর দিকে
ওই বুক - ফাটা ধরণীর রক্তিমা ,
দক্ষিণ দিকে চাষের খেত ,
পুব দিকের মাঠে চরবে গোরু ।
রাঙামাটির রাস্তা বেয়ে
গ্রামের লোক যাবে হাট করতে ।
পশ্চিমের আকাশপ্রান্তে
আঁকা থাকবে একটি নীলাঞ্জনরেখা ।