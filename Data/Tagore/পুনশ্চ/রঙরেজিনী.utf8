শঙ্করলাল দিগ্বিজয়ী পণ্ডিত ।
শাণিত তাঁর বুদ্ধি
শ্যেনপাখির চঞ্চুর মতো ,
বিপক্ষের যুক্তির উপর পড়ে বিদ্যুদ্বেগে - -
তার পক্ষ দেয় ছিন্ন করে ,
ফেলে তাকে ধুলোয় ।
রাজবাড়িতে নৈয়ায়িক এসেছে দ্রাবিড় থেকে ।
বিচারে যার জয় হবে সে পাবে রাজার জয়পত্রী ।
আহ্বান স্বীকার করেছেন শঙ্কর ,
এমন সময় চোখে পড়ল পাগড়ি তাঁর মলিন ।
গেলেন রঙরেজির ঘরে ।

কুসুমফুলের খেত , মেহেদিবেড়ায় ঘেরা ।
প্রান্তে থাকে জসীম রঙরেজি ।
মেয়ে তার আমিনা , বয়স তার সতেরো ।
সে গান গায় আর রঙ বাঁটে ,
রঙের সঙ্গে রঙ মেলায় ।
বেণীতে তার লাল সুতোর ঝালর ,
চোলি তার বাদামি রঙের ,
শাড়ি তার আশমানি ।
বাপ কাপড় রাঙায় ,
রঙের বাটি জুগিয়ে দেয় আমিনা ।

শঙ্কর বললেন , জসীম ,
পাগড়ি রাঙিয়ে দাও জাফরানি রঙে ,
রাজসভায় ডাক পড়েছে ।
কুল্ কুল্ করে জল আসে নালা বেয়ে কুসুমফুলের খেতে ;
আমিনা পাগড়ি ধুতে গেল নালার ধারে তুঁত গাছের ছায়ায় বসে ।
ফাগুনের রৌদ্র ঝলক দেয় জলে ,
ঘুঘু ডাকে দূরের আমবাগানে ।
ধোওয়ার কাজ হল , প্রহর গেল কেটে ।
পাগড়ি যখন বিছিয়ে দিল ঘাসের ' পরে
রঙরেজিনী দেখল তারি কোণে
লেখা আছে একটি শ্লোকের একটি চরণ - -
" তোমার শ্রীপদ মোর ললাটে বিরাজে ।
বসে বসে ভাবল অনেক ক্ষণ ,
ঘুঘু ডাকতে লাগল আমের ডালে ।
রঙিন সুতো ঘরের থেকে এনে
আরেক চরণ লিখে দিল - -
" পরশ পাই নে তাই হৃদয়ের মাঝে ।

দুদিন গেল কেটে ।
শঙ্কর এল রঙরেজির ঘরে ।
শুধালো , পাগড়িতে কার হাতের লেখা ?
জসীমের ভয় লাগল মনে ।
সেলাম করে বললে , " পণ্ডিতজি ,
অবুঝ আমার মেয়ে ,
মাপ করো ছেলেমানুষি ।
চলে যাও রাজসভায় - -
সেখানে এ লেখা কেউ দেখবে না , কেউ বুঝবে না । '
শঙ্কর আমিনার দিকে চেয়ে বললে ,
" রঙরেজিনী ,
অহংকারের - পাকে - ঘেরা ললাট থেকে নামিয়ে এনেছ
শ্রীচরণের স্পর্শখানি হৃদয়তলে
তোমার হাতের রাঙা রেখার পথে ।
রাজবাড়ির পথ আমার হারিয়ে গেল ,
আর পাব না খুঁজে । '