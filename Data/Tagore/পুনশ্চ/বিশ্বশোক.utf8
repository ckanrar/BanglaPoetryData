দুঃখের দিনে লেখনীকে বলি - -
লজ্জা দিয়ো না ।
সকলের নয় যে আঘাত
ধোরো না সবার চোখে ।
ঢেকো না মুখ অন্ধকারে ,
রেখো না দ্বারে আগল দিয়ে ।
জ্বালো সকল রঙের উজ্জ্বল বাতি ,
কৃপণ হোয়ো না ।

অতি বৃহত্ বিশ্ব ,
অম্লান তার মহিমা ,
অক্ষুব্ধ তার প্রকৃতি ।
মাথা তুলেছে দুর্দর্শ সূর্যলোকে ,
অবিচলিত অকরুণ দৃষ্টি তার অনিমেষ ,
অকম্পিত বক্ষ প্রসারিত
গিরি নদী প্রান্তরে ।
আমার সে নয় ,
সে অসংখ্যের ।
বাজে তার ভেরী সকল দিকে ,
জ্বলে অনিভৃত আলো ,
দোলে পতাকা মহাকাশে ।
তার সমুখে লজ্জা দিয়ো না - -
আমার ক্ষতি আমার ব্যথা
তার সমুখে কণার কণা ।

এই ব্যথাকে আমার বলে ভুলব যখনি
তখনি সে প্রকাশ পাবে বিশ্বরূপে ।
দেখতে পাব বেদনার বন্যা নামে কালের বুকে
শাখাপ্রশাখায় ;
ধায় হৃদয়ের মহানদী
সব মানুষের জীবনস্রোতে ঘরে ঘরে ।
অশ্রুধারার ব্রহ্মপুত্র
উঠছে ফুলে ফুলে
তরঙ্গে তরঙ্গে ;
সংসারের কূলে কূলে
চলে তার বিপুল ভাঙাগড়া
দেশে দেশান্তরে ।
চিরকালের সেই বিরহতাপ ,
চিরকালের সেই মানুষের শোক ,
নামল হঠাত্ আমার বুকে ;
এক প্লাবনে থর্থরিয়ে কাঁপিয়ে দিল
পাঁজরগুলো - -
সব ধরণীর কান্নার গর্জনে
মিলে গিয়ে চলে গেল অনন্তে ,
কী উদ্দেশে কে তা জানে ।

আজকে আমি ডেকে বলি লেখনীকে ,
লজ্জা দিয়ো না ।
কূল ছাপিয়ে উঠুক তোমার দান ।
দাক্ষিণ্যে তোমার
ঢাকা পড়ুক অন্তরালে
আমার আপন ব্যথা ।
ক্রন্দন তার হাজার তানে মিলিয়ে দিয়ো
বিশাল বিশ্বসুরে ।