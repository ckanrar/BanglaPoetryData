আমি তারেই খুঁজে বেড়াই যে রয় মনে , আমার মনে ।
সে আছে বলে
আমার আকাশ জুড়ে ফোটে তারা রাতে ,
প্রাতে ফুল ফুটে রয় বনে আমার বনে ।
সে আছে বলে চোখের তারার আলোয়
এত রূপের খেলা রঙের মেলা অসীম সাদায় কালোয় ,
সে মোর সঙ্গে থাকে বলে
আমার অঙ্গে অঙ্গে পুলক লাগায় দখিন সমীরণে ।
তারি বাণী হঠাত্ উঠে পুরে
আনমনা কোন্ তানের মাঝে আমার গানের সুরে ।
দুখের দোলে হঠাত্ মোরে দোলায়
কাজের মাঝে লুকিয়ে থেকে আমারে কাজ ভোলায় ।
সে মোর চিরদিনের বলে
তারি পুলকে মোর পলকগুলি ভরে ক্ষণে ক্ষণে ।